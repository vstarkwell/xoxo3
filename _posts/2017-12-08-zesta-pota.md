---
layout: post
title: Ζεστά ποτά
description: Εν μέσω λοιπόν αυτού του βαλτώδους τοπίου, κι ενώ τα ραδιόφωνα έπαιζαν κάτι ανοησίες του στυλ “μ’ έχει τυλίξει ένα τεράστιο πλοκάμι και το φολκσβάγκεν μου δεμένο με σκοινί” και “τα χρόνια σου δεκάξι μα είχες ξεπετάξει ολόκληρο τον Κολωνό”, σκάει ένας δίσκος που ξεχώριζε σαν την μύγα μέσ’ στο γάλα. “Χ. & Π. Κατσιμίχας - Ζεστά Ποτά”.
summary: 
comments: 
tags: [80s, music, katsimihas-brothers, writing]
---

Κάθε τι σ’ αυτό το κόσμο κάνει κύκλους ακμής και παρακμής. Ανεβαίνει και κατεβαίνει. Έτσι κι η ελληνική μουσική άρχισε τη δεκαετία του ’30 μια ανοδική πορεία για να ολοκληρώσει έναν κύκλο ακμής το τέλος της δεκαετίας του ’80, οπότε και γκρεμοτσακίστηκε απότομα. Η πορεία της είναι (ίσως όχι τυχαία) ταυτόσημη με την πορεία της δισκογαφικής βιομηχανίας. Εγώ τη δεκαετία του ’80 την συνάντησα στα οχτώ και την άφησα πίσω στα δεκαοχτώ, ίσως τα πιο σημαντικά χρόνια για τη διαμόρφωση του χαρακτήρα. Μεγαλώνοντας κανείς τότε, είχε να αντιμετωπίσει τα πιο κάτω δεδομένα.

Οι μεγάλοι Χατζιδάκης και Θεοδωράκης είχαν ουσιαστικά ξεθυμάνει, βγάζοντας τις τελευταίες τους πρωτότυπες καλές δουλειές προς τις αρχές τις δεκαετίας (“Πορνογραφία”, “Ραντάρ”). Ο Λοΐζος δυστυχώς πέθανε πολύ νέος κι ο Ξαρχάκος τράβηξε χειρόφρενο κι αυτός μετά το “Ρεμπέτικο”, για να ασχοληθεί με την πολιτική. Ο Μούτσης αποφάσισε πως είναι ο Μπομπ Ντύλαν της Ελλάδας, κυκλοφορώντας δυο δίσκους, το “Φράγμα” και το “Ενέχυρο”, που κακούς δεν τους λες, αλλά γιατί να μην βάλεις να ακούσεις το πρωτότυπο Desire; Ο Σαββόπουλος είχε πάρει από νωρίς την κατηφόρα την μεγάλη που οδήγησε κάποια χρόνια αργότερα στο τραγικό “Κούρεμα”. Η Νικολακοπούλου με τον Κραουνάκη έστησαν μια μανιέρα κακών τραγουδιών που εν πολλοίς αποτέλεσε την μήτρα του σημερινού τίποτα του Καραμουρατίδη και του Ευαγγελάτου. Ο Μικρούτσικος, όταν δεν αναμασούσε τον Σταυρό του Νότου, μελοποιούσε χαριτωμενιές της Νικολακοπούλου (πίστες από φώσφορο, χρυσές παραμάνες, κολώνιες που κρατάνε χρόνια, βύσματα κι εντάσεις φορητές κλπ.) κι ο Σιδηρόπουλος μετά το “Εν Λευκώ” έβγαλε κάκιστες δουλειές (είχε και τα προβλήματά του ο άνθρωπος).

Η αυτοαποκαλούμενη -ο Θεός να την κάνει- ροκ σκηνή που δημιουργήθηκε από τα απόνερα του πολιτικού τραγουδιού (π.χ. Παπακωνσταντίνου) ήταν για κλάματα, ενώ η αυτοαποκαλούμενη ποπ σκηνή που δημιουργήθηκε από τα απόνερα της χρυσής νεολαίας (Καρβέλας, Ρακιντζής, Χαριτοδιπλωμένος κλπ) ήταν για γέλια. Ο Πανούσης έγραφε πολύ καλά τραγούδια αλλά έδωσε βάρος στην σάτιρα, ενώ ο ταλαντούχος Τουρνάς έθαβε τα λίγα καλά του τραγούδια μέσα σε πολλά κακά αδυνατώντας να παρουσιάσει ένα ολοκληρωμένο έργο όπως τα “Απέραντα Χωράφια”. 

Η κλοπή ξένων τραγουδιών πήγαινε σύννεφο, άλλοτε διακριτικά, άλλοτε εξόφθαλμα. Κυρίως η βρετανική, η ιταλική και γενικότερα η ευρωπαϊκή ποπ, περνούσε από πριονοκορδέλα για να δημιουργηθούν οι επιτυχίες της εποχής που άφηναν σημαντικά κέρδη. Βέβαια η κλοπή δεν αφορά μόνο τη δεκαετία του ’80. Υπήρχε πάντα, από την εκκίνηση της δισκογραφίας. Όσον αφορά τα 80s και για να δώσω ένα παράδειγμα, θα αναφερθώ σε κάτι που ίσως δεν έχει προσέξει ο πολύς κόσμος. Tο τραγούδι “To Φιλαράκι” της Σοφίας Βόσσου, που έγινε μεγάλη επιτυχία το ’86, “δανείζεται” αυτούσιες μουσικές φράσεις από το “Only You” των Yazoo του ’82. “Μίζερα όλα και λειψά” όπως αναφέρει σε κάποιο τραγούδι ο Πορτοκάλογλου. Αυτή η φράση νομίζω χαρακτηρίζει εκείνη την εποχή, η οποία παρόλα αυτά σε σύγκριση με την σημερινή ήταν σαφώς καλύτερη.

Υπήρχαν σίγουρα και καλά πράγματα αλλά ήταν λίγα και χάνονταν μέσα στον ορυμαγδό της κακογουστιάς. Ποια ήταν αυτά; Μερικά ωραία λαϊκά τραγούδια του Μουσαφίρη και του Σούκα. Κάποιες δουλειές των Τρυπών, των Χειμερινών Κολυμβητών, της Λένας Πλάτωνος, του Παπάζογλου, του Κορακάκη κλπ. Κι η αλήθεια είναι πως αν και ακούγαμε κυρίως ξένη μουσική, πάντα είχαμε την λαχτάρα να ακούσουμε κάτι καλό στην γλώσσα μας, κάτι που θα μας συγκινούσε και θα μας έδινε ένα στίγμα, μια πορεία. Άλλωστε το “η γλώσσα μου είναι ο κόσμος μου” του Βίτγκενσταϊν ισχύει ακέραιο ακόμα και σήμερα στην εποχή της πληροφορίας, πολλώ μάλλον τότε.

Εν μέσω λοιπόν αυτού του βαλτώδους τοπίου, κι ενώ τα ραδιόφωνα έπαιζαν κάτι ανοησίες του στυλ “μ’ έχει τυλίξει ένα τεράστιο πλοκάμι και το φολκσβάγκεν μου δεμένο με σκοινί” και “τα χρόνια σου δεκάξι μα είχες ξεπετάξει ολόκληρο τον Κολωνό”, σκάει ένας δίσκος που ξεχώριζε σα τη μύγα μέσ’ στο γάλα: “Χ. & Π. Κατσιμίχας - Ζεστά Ποτά”. Παρότι δεν τους βοηθούσε το μάλλον αντιεμπορικό αρβανίτικο επώνυμό τους –που όμως προς τιμήν τους διατήρησαν– οι δύο ταλαντούχοι αυτοί τύποι με τα αδρά χαρακτηριστικά, που τα πρόσωπα τους θύμιζαν ξωτικά ή εξαϋλωμένες φιγούρες αγίων, κατάφεραν να σμίξουν την ελληνική γλώσσα με τις σωστές δόσεις λυρισμού και ροκιάς. Χωρίς να καινοτομούν έφτιαξαν κάτι καλλιτεχνικά αυθύπαρκτο και πρωτότυπο. Τραγούδια καλοφτιαγμένα, δουλεμένα με κόπο και μαστοριά, με χαρακτήρα και ταυτότητα, χωρίς σλόγκαν κι εύκολες λύσεις, με ωραίες μελωδίες που σε ταξίδευαν μέσα από τα όμορφα λόγια των ίδιων αλλά και της Ρίτας Παππά στο “Υπόγειο”. Μάλιστα ο στίχος “την πείνα σου ποιος άλλος μπορούσε να νοιαστεί;” νομίζω χαρακτηρίζει καλύτερα τα “Ζεστά Ποτά” σε σχέση με το πως έγιναν αποδεκτά από ένα κοινό που πραγματικά είχε ανάγκη από πνευματική τροφή.

Ο δίσκος περιέχει 10 τραγούδια. Από αυτά πιο πολύ μου άρεσε το “Υπόγειο” αν και μου πήρε πολλά χρόνια να καταλάβω ποιος είναι ο Μιλόζ που “έφερε φέτος την άνοιξη”. Βέβαια είναι αλήθεια πως καμία φορά η ασάφεια δίνει έναν μυστηριακό χαρακτήρα στα τραγούδια και ιντριγκάρει τον ακροατή. Το ίδιο συνέβη και με μένα και το “Υπόγειο”. Και μη ξεχνάτε πως μιλάμε για μια εποχή που δεν υπήρχε internet και για μια επαρχιακή πόλη όπου το βιβλιοπωλείο πούλαγε μόνο χαρτικά. Το “Υπόγειο” είναι ένα τραγούδι που συμπυκνώνει όλα όσα αγγίζουν την ψυχή στην εφηβεία. Μιλάει για τη “μεγάλη νυχτερίδα” –που μπορεί να πάρει πολλά ονόματα– η οποία “τρέφεται από τη νιότη”, για την πολυπόθητη “γυναίκα με τα γαλάζια τσίνορα” και για τους “ποιητές που πεθαίνουν κάθε ηλιοβασίλεμα”. Σίγουρα η πρώτη ύλη είναι ο λόγος της Παππά, όμως η μελοποίηση αυτού του ποιήματος δεν είναι καθόλου εύκολη υπόθεση. Και φυσικά η κιθάρα του Σπάθα απογειώνει το τραγούδι, επιβεβαιώνοντας ποσό σημαντική μπορεί να είναι η συνεισφορά των μουσικών και της ενορχήστρωσης σε ένα μουσικό έργο.

Θυμάμαι ακόμα τις τύψεις που με έκαναν να νιώσω τα “κορίτσια της συγνώμης” για τις φορές που “έφυγα σαν τον κλέφτη δίχως λόγια και δεν λογάριασα την πίκρα τους”. Θυμάμαι την χαρακτηριστική εισαγωγή από τις προσωπικές οπτασίες με τον ωραίο ρυθμό. Θυμάμαι τη θλίψη για τον Φάνη που τον “βρήκαν παγωμένο στο κελί του”. Θυμάμαι την ικανοποίηση για τη διαπίστωση πως υπήρχαν κι άλλοι που σιχαίνονταν τις Κυριακές και δεν ήμουν μόνος, αν και η αποστροφή μάλλον είχε διαφορετική αφετηρία μιας και για μένα ήταν το σχολείο της επόμενης μέρας. Θυμάμαι το γέλιο για τα “κόλπα τα ζόρικα που κάνουν στην Ινδία”. Θυμάμαι το πικρό χαμόγελο για το ότι “για ένα κομμάτι ψωμί δεν φτάνει μόνο η δουλειά”. Θυμάμαι το μπέρδεμα από τον πολύ ωραίο στίχο “τίποτα δεν έχει αλλάξει και τίποτα δεν είναι όπως παλιά” που αποτελούσε μια εισαγωγή στην, κάπως απόμακρη για ένα έφηβο, λούπα της φθοράς του χρόνου. Το πιο αδύναμο για μένα τραγούδι του δίσκου ήταν αυτό που έκανε και τη μεγαλύτερη επιτυχία, το “Ρίτα Ριτάκι” το οποίο όμως σίγουρα κακό δεν το λες.

Κάποιοι ανόητοι τους έβαλαν τη στάμπα του καταθλιπτικού. Μήπως ολόκληρος ο ελληνικός πολιτισμός όμως δεν είναι καταθλιπτικός; Όλη αυτή η ομορφιά γύρω μας δεν επιτείνει τον φόβο του θανάτου; Κι η μαγκιά των μεγάλων καλλιτεχνών αυτή ακριβώς δεν είναι; Να μετατρέπουν το φόβο του θανάτου σε οίστρο της ζωής, σε δημιουργία; Αυτό έκαναν κι οι Χ. & Π. Κατσιμίχας. Και το καλό είναι πως συνέχισαν να το κάνουν για αρκετά χρόνια αφήνοντας μια σημαντική παρακαταθήκη από 5-6 εξαιρετικά άλμπουμ συν την “Αγέλαστη Πολιτεία”, η οποία πέρα από ένα ωραίο παραμύθι είναι κι ένα θαυμάσιο μουσικό έργο. Πριν δύο τρία χρόνια ένιωσαν την ανάγκη να κάνουν ένα φρεσκάρισμα στα Ζεστά Ποτά. Χωρίς να αλλάξουν τις φόρμες των τραγουδιών, χωρίς να τα διασκευάσουν, με την βοήθεια του Σπάθα άλλαξαν τις ενορχηστρώσεις και τα ξανατραγούδησαν. Και με την λογική του φρεσκαρίσματος το αποτέλεσμα ήταν πολύ καλό.

Κι επειδή το ντεμπούτο για κάθε καλλιτέχνη είναι σημαντικό και καθορίζει την πορεία του, νομίζω πως η δική μου γενιά οφείλει ένα ευχαριστώ στον μακαρίτη τον Ρασούλη που έβαλε πλάτη για να δισκογραφηθούν τα “Ζεστά Ποτά”, καθώς και στους σπουδαίους μουσικούς Σπάθα και Αντύπα που έκαναν τις ενορχηστρώσεις κι έπαιξαν τα μουσικά όργανα στο στούντιο. Ιδίως τα παιξίματα του Σπάθα στις κιθάρες είναι εκπληκτικά. Κι αν με τα χρόνια έσκασαν μύτη διάφοροι κακοί μιμητές τους, γι’ αυτό σίγουρα δεν ευθύνονται οι Κατσιμιχαίοι που, πέρα από κάθε αμφιβολία, αποτελούν ότι καλύτερο έχει να δείξει το ελληνικό τραγούδι τα τελευταία 40 χρόνια.

<div class="youtube-embed-container">
	<iframe width="560" height="315" src="https://www.youtube.com/embed/1nCouiHT26A" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
</div>
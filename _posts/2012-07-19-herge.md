---
layout: post
title: Hergé
description: Το μόνο σίγουρο είναι πως ο Hergé ήταν πολύ μεγάλος καλλιτέχνης. Ο κορυφαίος κατά την γνώμη μου της όγδοης τέχνης.
summary: 
comments: 
tags: [writing, herge, tin-tin, comics]
---

Τα κόμικς είναι το πάθος μου κι η αιτία γι’ αυτό ήταν το άλμπουμ “Τα Πούρα του Φαραώ” που διάβασα το 1982 σε ηλικία δέκα χρονών. Μετά ακολούθησαν αμέτρητα άλμπουμ από διαφορετικούς κομίστες, διαφορετικών στυλ και διαφορετικών σχολών, όμως πάντα “Οι Περιπέτειες του Τεν-Τεν” που υπέγραφε ο Hergé μου προξενούσαν ιδιαίτερο ενδιαφέρον και συγκίνηση.

Στο ερώτημα τι μπορεί να βρίσκει ένα παιδί την δεκαετία του ’80 σε ένα κομικ εν’ πολλοίς στηριγμένο στις αρχές της ευρωπαϊκής χριστιανοδημοκρατίας του μεσοπολέμου, δεν μπορώ να απαντήσω με σιγουριά. Το μόνο σίγουρο είναι πως ο Hergé ήταν πολύ μεγάλος καλλιτέχνης. Ο κορυφαίος κατά την γνώμη μου της όγδοης τέχνης. Καθιέρωσε το μοντέλο της “καθαρής γραμμής” (ligne claire) και έγραφε μόνος του τα σενάρια πράγμα ιδιαιτέρως σημαντικό για την ισορροπία ενός κόμικ. Για παράδειγμα τα Asterix που τα σενάρια τους έχει γράψει ο Goscinny είναι εξαιρετικά ενώ αυτά που, μετά τον θάνατο του Goscinny. έχουν την υπογραφή του Uderzo και στα σχέδια και στο σενάριο είναι επιεικώς απαράδεκτα, με μόνη εξαίρεση ίσως την “Οδύσσεια του Αστερίξ”.

Επιπλέον o Hergé επιβάλει στις περιπέτειες του Τεν-Τεν μια κινηματογραφική ή και κάποιες φορές θεατρική δομή όπως στο άλμπουμ “Τα Κοσμήματα της Κασταφιόρε”, ακολουθώντας τους κανόνες του χιτσκοκικού σασπένς. Ο ήρωας του ενσαρκώνει την απόλυτη ελευθερία μιας και δεν έχει γονείς[^1], ταξιδεύει σε όλα τα πλάτη και μήκη της γης, λύνει μυστήρια και έχει πιστούς φίλους.

Διαχρονικά έχουν διατυπωθεί πολλές ενστάσεις για τον Hergé και τους ήρωές του με κύριες ίσως την αμφιλεγόμενη στάση του απέναντι στους Ναζί, την προπαγανδιστική και ρατσιστική διάσταση κυρίως των δύο πρώτων άλμπουμ “Ο Τεν-Τεν στην χώρα των Σοβιέτ” και “Ο Τεν-Τεν στο Κονγκό” και την παντελή απουσία του ερωτικού στοιχείου από τα σενάρια.[^2]

Κάπου οι ενστάσεις αυτές έχουν βάση, όμως δεν πρέπει να ξεχνάμε το χωροχρονικό πλάισιο που ο Hergé δημιουργούσε, το οικογενειακό του περιβάλλον, τους δεσμούς του με την εκκλησία. Κι αν τα τρία πρώτα άλμπουμ –τα δύο που προανέφερα συν το “Ο Τεν-Τεν στην Αμερική”– και σεναριακά και σχεδιαστικά είναι πολύ μέτρια από το τέταρτο (“Τα Πούρα του Φαραώ”) και μετά μέχρι και το εικοστό τρίτο πρόκειται αναμφίβολα για αριστουργήματα. Ο Hergé ήταν ο μεγαλύτερος κομίστας του εικοστού αιώνα.

[^1]: Σε κανένα άλμπουμ δεν γίνεται αναφορά για την οικογένειά του, ή το παρελθόν του.

[^2]: Για μας τους Έλληνες υπάρχει και το ότι ο διαχρονικός και ορκισμένος εχθρός του Τεν-Τεν είναι ο Ελληνοιταλός(;) τυχοδιώκτης Ρομπέρτο Ρασταπόπουλος, κατά κάποιους μια καρικατούρα του Ωνάση ο οποίος άρχισε να γιγαντώνεται την περίοδο που ο Hergé δημιούργησε τον Ρασταπόπουλο.
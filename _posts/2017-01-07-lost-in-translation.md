---
layout: post
title: Lost in Translation
description: Το να μεταφράσεις ένα λογοτεχνικό έργο είναι κάποιες φορές πιο δύσκολο και από το να το γράψεις.
summary: 
comments: 
tags: [writing, asterix, comics]
---

Ξεφυλλίζοντας τα παλιά Asterix, θυμήθηκα κάτι που διάβασα κάποτε και μου έκανε εντύπωση: το να μεταφράσεις ένα λογοτεχνικό έργο είναι κάποιες φορές πιο δύσκολο και από το να το γράψεις. Ο Asterix κυκλοφόρησε στην Ελλάδα από δύο διαφορετικούς εκδότες. Πρώτα από τον Ψαρόπουλο τη δεκαετία του ’70 και μετά από την Μαμούθ Κόμιξ (τέλη ’80 μέχρι σήμερα). Δεν ξέρω αν η Μαμούθ Κόμιξ μπορούσε ή δεν μπορούσε νομικά να κρατήσει τις μεταφράσεις του Ψαρόπουλου, αλλά προτίμησε να κυκλοφορήσει τις δικές της εκδόσεις με νέα μετάφραση (που πάντως πατάει πάνω στην παλιά). Έτσι πολλές λεπτές αποχρώσεις απ’ το ωραίο χιούμορ της πρώτης έκδοσης χάθηκαν. Να σας δώσω 2-3 παραδείγματα:

Στο άλμπουμ “Διχόνοια” ο μεγάλος “Βάσανους Αβάσταχτους” μεταφράστηκε απλά ως “Φούλιους Ζιζάνιους”. Στο άλμπουμ “Ο Γύρος της Γαλατίας” ο θρυλικός έπαρχος “Μασπηρεκαιμασηκωσόλους” μεταφράστηκε “Μασπηρεκαισηκώσους”. Στο άλμπουμ “Οβελίξ και Σία” το περίφημο τραγουδάκι “τι να σας κάνει ο ανελκυστήρ - αφού δεν έχετε μενίρ - μενίρ ειν’ της καρδιά σας ο σωτήρ” έγινε “μοναχός σαν το σπουργίτι - με ένα μενίρ μέσα στο σπίτι - της καρδιά σας ο αστήρ - έχει γίνει ένα μενίρ”. Δεν ξέρω αν γίνομαι κατανοητός, αλλά πολλές φορές το πετυχημένο χιούμορ εξαρτάται μόνο από μια λέξη παραπάνω, ένα άρθρο σωστά βαλμένο ή μια τελεία. Κι εκεί έγκειται η ικανότητα του μεταφραστή. Με το ταλέντο του να προσθέτει αξία στο έργο, έστω κι αν η δουλειά του σίγουρα δεν αναγνωρίζεται όσο θα έπρεπε.
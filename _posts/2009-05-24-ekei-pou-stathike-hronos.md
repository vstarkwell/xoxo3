---
layout: post
title: Εκεί που στάθηκε ο χρόνος
description: Στην εθνική οδό Αθηνών - Λαμίας, κάπου στην Βαρυμπόμπη, συντελείται ένα χωροχρονικό παράδοξο. Κάποια πύλη στο χωρόχρονο ανοίγει μαζί με την πόρτα του κέντρου Χαϊτίδης και σε μεταφέρει στην δεκαετία του ’70 όταν τα χρώματα του κινηματογράφου ήταν κάτι παλ ξεπλυμένα, η Ρίτα Σακελαρίου χτενίζονταν όπως η ξανθιά των Abba και ο Κοεμτζής ξάπλωνε τρεις στα πόδια του Κώστα Καρουσάκη για μια παραγγελιά.
summary: 
comments: 
tags: [writing, haitidis, 90s, 00s]
---

Στην εθνική οδό Αθηνών - Λαμίας, κάπου στην Βαρυμπόμπη, συντελείται ένα χωροχρονικό παράδοξο. Κάποια πύλη στο χωρόχρονο ανοίγει μαζί με την πόρτα του κέντρου Χαϊτίδης και σε μεταφέρει στην δεκαετία του ’70 όταν τα χρώματα του κινηματογράφου ήταν κάτι παλ ξεπλυμένα, η Ρίτα Σακελαρίου χτενίζονταν όπως η ξανθιά των Abba και ο Κοεμτζής ξάπλωνε τρεις στα πόδια του Κώστα Καρουσάκη για μια παραγγελιά.

Τους αδερφούς Χαϊτίδη τους πρωτοείδα στα ένδοξα χρόνια της ιδιωτικής τηλεόρασης όταν από την τιμημένη συχνότητα του καναλιού 40 έπαιζαν παραγγελιές live. Καρδιά του ντουέτου ο γενειοφόρος Κώστας με ταλέντο διασκεδαστή (αλά Ζαμπέτα) και μυαλό ο χαμηλών τόνων και δεξιοτέχνης Χρήστος.

Κάθε φορά που επισκέπτεσαι το κέντρο Χαϊτίδης έχεις την εντύπωση πως ζεις ξανά και ξανά την μέρα της μαρμότας. Τα πάντα είναι ακριβώς ίδια με την προηγούμενη φορά με την λογική της ιεροτελεστίας. Ο κύριος Αποστόλης και η κυρία Ντίνα με το μαλλί αμπαζούρ ανοίγουν τον χορό στροβιλιζόμενοι στην πίστα στους ήχους του “Αχ Βαλεντίνα”, ο Τάκης ο Βώσος ο Ρεμπέτης που χορεύει ακίνητος και στο ένα πόδι το “δυο και δυο κι άλλα δυο και δυο κι οχτώ δεκάξι”, η Τούλα με την βραχνή φωνή, το κορακί μαλλί και τις 6,7 δεκαετίες στην πλάτη που τραγουδάει το “Ιστορία μου αμαρτία μου πάθος μου μεγάλο”, ο σκηνοθέτης - γκαρσόνι Δεληκάρης, η γυναίκα του που κάθε βράδυ την ίδια ώρα ερμηνεύει το “Αλίμονο σ’ αυτούς που δεν αγάπησαν”, η λουλουδού, η αδερφή του Κώστα και του Χρήστου, όλοι μύστες σε μια παράξενη τελετή με αρχιερέα τον Κώστα. Μια σουρεάλ ιεροτελεστία που θυμίζει κάτι από Μπουνιουέλ και Κουστουρίτσα και στην οποία η “Συννεφιασμένη Κυριακή” διαδέχεται τα “Παπάκια”, το “O sole mio” το “Να ’σαν τα νιάτα δυο φορές” και το “Χάος” το “είσαστε όλες ίδια ράτσα πως να το κάνουμε, μα η καρδιά δεν είναι κάλτσα να την μαντάρουμε”.

Η ίδια αντίφαση υπάρχει και στο κοινό, στους πελάτες. Ηλικιωμένοι και πιτσιρικάδες, δυτικά και βόρεια προάστια. Ακόμα κι αυτοί που έρχονται με διάθεση χαβαλέ, κοροϊδίας και κριτικής γρήγορα μυούνται και γίνονται μέρος της διαδικασίας. Τους κερδίζει ίσως το ότι απουσιάζουν οι έννοιες του υπέρ-κέρδους, της εξαπάτησης και της επιτήδευσης. Όλα είναι άμεσα, όπως ακριβώς φαίνονται “κι όλα είναι συνειδητά”. Πληρώνοντας όσα θα πλήρωνες σε μια φθηνή ταβέρνα μπορείς να φας, να πιείς, να τραγουδήσεις, να γελάσεις, να χορέψεις, να συμμετέχεις στην διαμόρφωση του προγράμματος. Είτε του μεγάρου είτε του λιμανιού, είτε της υψηλής διανόησης είτε του δημοτικού, το θέμα είναι πως από τον Χαϊτίδη φεύγεις συνήθως γεμάτος και με την αίσθηση πως πέρασες καλά. Δεν λέω πως θα βρει κανείς καμιά υψηλή μορφή ψυχαγωγίας. Σίγουρα όχι, αλλά γιατί θα ’πρεπε κιόλας; Μήπως τα κέντρα του ’40 και του ’50, με τα καθιστά τα πάλκα, δεν αποτέλεσαν το σχολείο μιας ολόκληρης γενιάς;

Ίσως τελικά έχουμε ανάγκη από το να μας αναγνωρίζουν ως τον, ή την, τάδε με όνομα και επώνυμο κι όχι ως έναν λογαριασμό στο τραπέζι νούμερο κάτι. Έχουμε ανάγκη από πιο ανθρώπινες μορφές διασκέδασης, ή τέλος πάντως από διασκέδαση που μας φέρνει κοντά, μας ενώνει και δεν μας αποξενώνει σε κάποιο club όρθιους με ένα ποτό στο χέρι και μόνη δυνατότητα να κοιτάζουμε καυλώνοντας ή σε κάποιο κέντρο στριμωγμένους σε μια καρέκλα σαν σαρδέλες και με την σκέψη στο μισό μηνιάτικο που θα χρειαστεί να πληρώσουμε. Έχουμε ανάγκη από διασκέδαση χωρίς face control και χωρίς ταλαιπωρία. Έχουμε ανάγκη από διασκέδαση που μας θέλει να συμμετέχουμε και όχι απλά να παριστάμεθα. Έχουμε ανάγκη από διασκέδαση χωρίς στεγανά και ενοχές που σκιαγραφεί αυτό που πραγματικά είμαστε.

 Ίσως τελικά έχουμε ανάγκη από το κλάμα του Καζαντζίδη, από το παράπονο των δημοτικών, από την ελαφρότητα των ελαφρών, από την λαϊκότητα των λαϊκών, απ’ το πλαστικό τραπεζομάντιλο, την ψάθινη καρέκλα, τους κιτρινισμένους σοβάδες, το ξύλινο τιμόνι καραβιού - φωτιστικό στην οροφή, την σκονισμένη ντισκομπάλα και τις στραβοβαλμένες γκλίτσες στους τοίχους. Έχουμε ανάγκη από το ατελές που ταιριάζει με την εσωτερική μας ατέλεια κι όχι από την αποστειρωμένη επιφανειακή τελειότητα του κοσμοπολιτισμού. Και τα ’χουμε ανάγκη γιατί τα κουβαλάμε στις μνήμες μας όσο κι αν κάποιοι θέλουν να τα καταχωνιάζουν στο ασυνείδητο. Όλα αυτά είναι εμείς.

Τελικά αυτό που κάνει τον συγκεκριμένο χώρο, το χαμόσπιτο, ξεχωριστό είναι το ότι μέσα σε λίγα τετραγωνικά και για λίγες ώρες αναπαράγει τις αντιφάσεις που υπάρχουν στην ίδια την Ελλάδα, τις ιδιαιτερότητες, τα καλά και τα στραβά της. Δεν θέλει να είναι κάτι άλλο, δεν έχει ανάγκη να είναι κάτι άλλο. Αυτό ακριβώς αποτελεί η ταβέρνα του Χαϊτίδη. Μια μικρογραφία της Ελλάδας στην γέφυρα της Βαρυμπόμπης.
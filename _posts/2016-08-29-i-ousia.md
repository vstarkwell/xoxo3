---
layout: post
title: Η ουσία
description: Ο Ρίτσος στο Καπνισμένο Τσουκάλι μοιάζει βέβαιος “Και να αδελφέ μου, που μάθαμε να κουβεντιάζουμε, ήσυχα-ήσυχα κι απλά. Καταλαβαινόμαστε τώρα, δεν χρειάζονται περισσότερα.”. Εγώ νομίζω πως η ανθρωπότητα είναι πολύ μακριά από αυτήν την μέρα. Δυστυχώς δεν μάθαμε και απέχουμε πολύ από το να μάθουμε. Σήμερα είμαστε σ’ αυτό που περιγράφει ο Γκάτσος “Οι ρήτορες απ’ το μπαλκόνι ποτίζουν τις ψυχές μ’ αφιόνι και κόβουν χέρια και φτερά.”. Το να αποκαταστήσουμε μια ουσιαστική σχέση με την γλώσσα και κατά συνέπεια με το μέσα μας, νομίζω πως αποτελεί θέμα ζωτικής σημασίας.
summary: 
comments: 
tags: [writing, language, verbosity]
---

Δεν ξέρω, ίσως έτσι να ήταν και παλιότερα, αλλά στις μέρες μας, τις μέρες της οικονομικής κρίσης, έχουν διαμορφωθεί δύο κύριες σχολές ρητορικής. Απ’ την μια οι συνωμοσιολόγοι επαΐοντες του Zeitgeist, των “πυλών του ανεξήγητου”, της ζώνης του λυκόφωτος κι απ’ την άλλη το ιερατείο της γνώσης, η επιστημονική ελίτ του “αν δεν έχετε τουλάχιστον τρία διδακτορικά, δεν δικαιούστε δια να ομιλείτε”. Ένα κοινό χαρακτηριστικό που ενώνει και τις δύο αυτές σχολές είναι η φλυαρία.

Πίσω κι από την πιο περίπλοκη επιστημονική θεωρία κρύβεται μια απλή ιδέα. Μπορεί η τεκμηρίωσή της να είναι πολύπλοκη, αλλά συνήθως ο πυρήνας της είναι απλός. Το μήλο πέφτει στο έδαφος γιατί κάποια δύναμη το έλκει. Πώς αποδεικνύεται και πως περιγράφεται η δύναμη αυτή είναι αλλουνού παπά ευαγγέλιο, αλλά το να κατανοεί κάποιος το αίτιο της κίνησης είναι ένα μεγάλο βήμα. Η οικονομική δραστηριότητα μπορεί να είναι δύσκολο να γίνει αντιληπτή στο σύνολό της από τον μέσο άνθρωπο, αλλά η πεμπτουσία της, ποιος κερδίζει-ποιος χάνει, τι κερδίζει-τι χάνει, ανάγεται στις βασικές ανθρώπινες κοινωνικές δεξιότητες. Η εξωτερική πολιτική στον πυρήνα της δεν διαφέρει και πολύ από τις διαπροσωπικές σχέσεις. Άλλο πως καμουφλάρεται πίσω από τυπικότητες, πρωτόκολλα και συνθήκες. Το “δίκαιο” του ισχυρού, η ικανότητα επιβολής, ο εκφοβισμός, η εκμετάλλευση, η παραπλάνηση, η χειραγώγηση, είναι αυτά που κινούν τον κόσμο και που, εν’ πολλοίς, είναι γνώριμα στον καθένα μέσα από την οικογένεια, το φιλικό, το κοινωνικό, το εργασιακό περιβάλλον.

Το πρόβλημα ξεκινά από τα πρώτα χρόνια του ανθρώπινου βίου. Στο σχολείο τα πιο εύκολα συνήθως μαθαίνονται με τον πιο δύσκολο τρόπο. Απλά πράγματα, που το παιδί βιώνει και βλέπει γύρω του τις καθημερινές τους εφαρμογές, παρουσιάζονται ως το όγδοο θαύμα. Στην έκθεση δεν είχε και τόση σημασία το “τι” έγραφες αλλά το “πόσο” έγραφες. Αν στόλιζες την φλυαρία σου και με 5-6 πομπώδεις λόγιους όρους ήσουν αρχηγός. Στο εκπαιδευτικό σύστημα σταθερά και με συνέπεια είχε επικρατήσει η ιδέα της “ποσότητας” σε βάρος της “ποιότητας”. Ο εξυπνάκιας (όχι ο έξυπνος) που είχε έφεση στην λογοδιάρροια, πριμοδοτούνταν με διάφορους τρόπους σε βάρους εκείνου με την στοιχειώδη αυτοεκτίμηση, που είτε βαριόταν είτε αρνούνταν να συμμετάσχει στο θέατρο του παραλόγου. Ήταν περίπου όπως το έλεγε ο Lennon: “they hate you if you’re clever”.

Συνήθως από απλούς ανθρώπους, των οποίων η σκέψη δεν έχει μπει στην πρέσα της εκπαίδευσης, ακούς τα πιο μεστά και ουσιώδη πράγματα. Μια ολόκληρη διάλεξη άψογα δομημένη γλωσσικά και συντακτικά από τον πιο δεινό ρήτορα, δεν λέει τίποτα αν δεν έχει ουσία. Αντιθέτως 10 λέξεις, από τις οποίες κάποιες μπορεί να είναι και λάθος, αλλά που όλες μαζί λένε κάτι, είναι μεγάλο πράγμα. Το ζητούμενο δηλαδή δεν είναι η τελειότητα στην σύνταξη και την εκφορά του λόγου, όσο η ουσία η οποία δεν έχει να κάνει με την ικανότητα χειρισμού της γλώσσας και την προσκόλληση σε συντακτικούς και γραμματικούς κανόνες, αλλά με το περιεχόμενο του λόγου. Μπορεί κάποιος να είναι εξαιρετικός ρήτορας, ή συγγραφέας, αλλά ο λόγος και η γραφή του να μην έχουν ουσία.

Διάβασα πρόσφατα ένα βιβλίο ενός καλού -έτσι άκουγα- συγγραφέα, το οποίο αφορούσε την μυθιστορηματική βιογραφία ενός συνθέτη. Όταν τέλειωσα και τις 500 περίπου πυκνογραμμένες σελίδες έμεινα με την απορία: για ποιο λόγο αφιέρωσα τόσο χρόνο για την ανάγνωση και κόπο για την κατανόηση του συγκεκριμένου βιβλίου; Τι μου έμεινε; Η αυτο-ψυχανάλυση του συγγραφέα; Οι ατέλειωτες προτάσεις, εύγλωτες μεν, που θύμιζαν τον δικτάτορα Παπαδόπουλο δε, ο οποίος ξεκίναγε σήμερα και έβαζε τελεία αύριο το πρωί; Τα αμέτρητα flash-back; Τα αναπόδεικτα και αλληλοαναιρούμενα συμπεράσματα; Το κακό χιούμορ;

Αυτοί οι εξυπνάκηδες λοιπόν είναι λίγο-πολύ αυτοί που σήμερα διαφεντεύουν την ζωή μας. Είναι οι 300 της βουλής που μιλάνε με τις ώρες χωρίς να λένε τίποτα, οι κούφιοι πνευματικοί ταγοί, οι δημοσιογράφοι των κλισέ, οι τεχνοκράτες του τίποτα. Ο Ρίτσος στο Καπνισμένο Τσουκάλι μοιάζει βέβαιος: “Και να αδελφέ μου, που μάθαμε να κουβεντιάζουμε, ήσυχα-ήσυχα κι απλά. Καταλαβαινόμαστε τώρα, δεν χρειάζονται περισσότερα.”. Εγώ νομίζω πως η ανθρωπότητα είναι πολύ μακριά από αυτήν την μέρα. Δυστυχώς δεν μάθαμε και απέχουμε πολύ από το να μάθουμε. Σήμερα είμαστε σ’ αυτό που περιγράφει ο Γκάτσος: “Οι ρήτορες απ’ το μπαλκόνι ποτίζουν τις ψυχές μ’ αφιόνι και κόβουν χέρια και φτερά.”. Το να αποκαταστήσουμε μια ουσιαστική σχέση με την γλώσσα και κατά συνέπεια με το μέσα μας, νομίζω πως αποτελεί θέμα ζωτικής σημασίας.

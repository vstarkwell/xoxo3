---
layout: post
title: Κουτάκια
description: Εγώ μετά από 45 χρόνια ζωής έχω απλοποιήσει τα πράγματα κι έχω καταφέρει να έχω μόνο δύο τσιμεντένια κουτάκια. Το ένα γράφει “καλοί” και το άλλο “κακοί”. Μπορεί να μοιάζει υπεραπλούστευση όμως για μένα δουλεύει. Μου πήρε βέβαια καμιά σαρανταριά χρόνια για να επιστρέψω ξανά στην παιδική ηλικία όπου η θεώρηση του κόσμου είχε μόνο το καλό και το κακό αλλά αυτό είναι θέμα άλλης συζήτησης.
summary: 
comments: 
tags: [writing]
---

Είναι ανθρώπινο όταν γνωρίζεις κάποιον να τον κατηγοριοποιείς στα κουτάκια του μυαλού σου: όμορφος, άσχημος, ψηλός, κοντός, αριστερός, δεξιός, ΠΑΣΟΚ, ΝΔ, Ολυμπιακός, Παναθηναϊκός και τα ρέστα. Τα πιο πολλά απ’ αυτά τα κουτάκια είναι σα σαπουνόφουσκες. Βοηθάνε τη νοητική διαδικασία και μετά σκάνε, διαλύονται. Αυτό είναι το φυσιολογικό. Σε μερικούς όμως ανθρώπους δε σκάνε, είναι φτιαγμένα από μπετόν-αρμέ. Για τους περισσότερους Έλληνες τα τσιμεντένια κουτάκια είναι αυτά της πολιτικής και κομματικής τοποθέτησης. 

Το βλέπεις παντού, στην καθημερινή ζωή, στο διαδίκτυο. Η συμπάθεια κι η αντιπάθεια, η φιλία, η αποδοχή κι η απόρριψη καθορίζονται εν πολλοίς απ’ την πολιτική. Χαρακτηρισμοί όπως αριστερός, δεξιός, φιλελές, κουκουές, πασόκος, συριζαίος, φασίστας, νεοδημοκράτης, δαπίτης, κνίτης, αναρχικός, αντιεξουσιαστής κλπ και μάλιστα με αρνητική φόρτιση, είναι παρά πολύ εύκολοι και συχνοί. 

Εγώ μετά από 45 χρόνια ζωής έχω απλοποιήσει τα πράγματα κι έχω καταφέρει να έχω μόνο δύο τσιμεντένια κουτάκια. Το ένα γράφει “καλοί” και το άλλο “κακοί”. Μπορεί να μοιάζει υπεραπλούστευση όμως για μένα δουλεύει. Μου πήρε βέβαια καμιά σαρανταριά χρόνια για να επιστρέψω ξανά στην παιδική ηλικία όπου η θεώρηση του κόσμου είχε μόνο το καλό και το κακό αλλά αυτό είναι θέμα άλλης συζήτησης. Βεβαίως και πρόκειται για υποκειμενισμό μιας και διαφορετικό περιεχόμενο δίνει ο καθένας στην έννοια του καλού. 

Για μένα για παράδειγμα τρία συστατικά αρκούν για να κάνουν έναν καλό άνθρωπο: εντιμότητα - ανθρωπισμός - ανιδιοτέλεια. Η ανιδιοτέλεια είναι μάλλον περιττή αφού ένας έντιμος άνθρωπος είναι κατ’ ανάγκη ανιδιοτελής όμως η επανάληψη σ’ αυτή τη περίπτωση δε βλάπτει. Και μιας και πολλοί αρέσκεστε στα κομματικά τσιμεντένια κουτάκια μάθετε πως καλοί άνθρωποι υπάρχουν παντού, σε όλα τα κόμματα, σε όλες τις κοινωνικές τάξεις, σε όλα τα έθνη, σε όλες τις φυλές και πάει λέγοντας. Μπορεί να μην είναι η πλειοψηφία αλλά υπάρχουν και είναι αρκετοί. 

Και όχι, η καλλιέργεια δεν έχει σχέση με την καλοσύνη. Σε κάποιες μάλιστα περιπτώσεις λειτουργεί αρνητικά. Κάποιοι αναμφίβολα καλλιεργημένοι άνθρωποι αναπτύσσουν ένα τεράστιο ego, έναν άκρατο ναρκισσισμό, που είναι ο ασφαλέστερος δρόμος προς την ιδιοτέλεια.
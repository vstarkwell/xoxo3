---
layout: post
title: Για όσους γεννήθηκαν πριν το 1985
description: Είναι ανθρώπινο κάθε γενιά να υπερασπίζεται την “μόνη της πατρίδα”, τα παιδιά της χρόνια. Αυτό κάνει ο συγγραφέας του κειμένου, αυτό κάνει ίσως κι ο καθένας από μας στην διαπροσωπική επικοινωνία. Ενδιαφέρον όμως έχει να υπερασπίζεσαι την γενιά σου με τα θετικά και τα αρνητικά της. Δεν υπάρχουν ευλογημένες και τυχερές γενιές. Η ιστορία, ή μάλλον η ίδια η φύση, είναι ακριβοδίκαιη. Αν στερεί από μια γενιά κάτι, της παρέχει σε αντάλλαγμα κάτι άλλο, έτσι ώστε η ζυγαριά να ισορροπεί στην μέση ακριβώς.
summary: 
comments: 
tags: [writing, 80s, 70s]
---

Υπάρχει ένα κείμενο που κυκλοφορεί παντού τελευταία στο διαδίκτυο. Έχει τίτλο "<a href="http://www.gazzetta.gr/gnomes/article/311584-gia-osoys-gennithikan-prin-1985">Για όσους γεννήθηκαν πριν το 1985</a>". H αρχική του πηγή αγνοείται, ή τουλάχιστον εγώ δεν μπόρεσα να την εντοπίσω. Τώρα γιατί ο ανώνυμος συγγραφέας θεωρεί ορόσημο το 1985 και όχι το 1975, ή το 1995, δεν είμαι σίγουρος. Εικάζω πως δεν έχει να κάνει ούτε με την κυκλοφορία του κομβικού για την παγκόσμια μουσική σκηνή άλμπουμ του Καρβέλα “Δεν Παντρεύομαι”, ούτε με την εκλογή του Σαρτζετάκη στην προεδρία της δημοκρατίας, αλλά ίσως με την μετάβαση στην ηλεκτρονική εποχή (γύρω στο ’85 άρχισαν να μπαίνουν οι υπολογιστές στην ζωή μας).

Μπαίνω λοιπόν στον πειρασμό να σχολιάσω το συγκεκριμένο κείμενο για δύο λόγους. Πρώτον γιατί με αφορά μιας και γεννήθηκα το 1972 και δεύτερον γιατί δεν μου αρέσουν οι μισές αλήθειες. Το “όσοι γεννήθηκαν πριν το 1985” βέβαια παίρνει φαλάγγι εμένα, τον πατέρα μου, τον παππού μου και τον προπάππο μου αν ζούσε. Εγώ θα μιλήσω μόνο για την δική μου γενιά. Για όσους γεννήθηκαν την δεκαετία του ’70.

Είναι ανθρώπινο κάθε γενιά να υπερασπίζεται την “μόνη της πατρίδα”, τα παιδιά της χρόνια. Αυτό κάνει ο συγγραφέας του κειμένου, αυτό κάνει ίσως κι ο καθένας από μας στην διαπροσωπική επικοινωνία. Ενδιαφέρον όμως έχει να υπερασπίζεσαι την γενιά σου με τα θετικά και τα αρνητικά της. Δεν υπάρχουν ευλογημένες και τυχερές γενιές. Η ιστορία, ή μάλλον η ίδια η φύση, είναι ακριβοδίκαιη. Αν στερεί από μια γενιά κάτι, της παρέχει σε αντάλλαγμα κάτι άλλο, έτσι ώστε η ζυγαριά να ισορροπεί στην μέση ακριβώς.

Αυτοί που γεννήθηκαν την δεκαετία του ’70 είναι πολύ πιθανό να έχουν γονείς που, εξαιτίας της αστυφιλίας, άφησαν τα χωριά τους για να αναζητήσουν την τύχη τους στις μεγάλες πόλεις. Ένα μεγάλο μέρος αυτών των ανθρώπων στη προσπάθειά τους να γίνουν αστοί και σε κάθε περίπτωση αποδεκτοί στο καινούργιο περιβάλλον, γαλούχησαν τα παιδιά τους με το “όραμα” της επιτυχίας και την αγωνία της εξασφάλισης. Επέλεξαν να τα κάνουν, με το ζόρι τις περισσότερες φορές, γιατρούς, δικηγόρους, καθηγητές, δημοσίους υπαλλήλους ή ότι είχε αναγνώριση και σιγουριά. Τα φόρτωσαν προσδοκίες κι ευθύνες με συνέπεια, ή να κλατάρουν στην πορεία, ή να γίνουν συμπλεγματικά.

Οι ίδιοι γονείς δεν ανέπτυξαν ποτέ ουσιαστική σχέση με τα παιδιά τους. Μπορεί σε υλικό επίπεδο να τους παρείχαν πραγματικά ό,τι μπορούσαν, αλλά η ψυχική τους επαφή εξαντλούνταν στα “έφαγες; διάβασες; τι βαθμό πήρες;”. Αποτέλεσμα είναι πολλοί άνθρωποι που γεννήθηκαν την δεκαετία του ’70, σήμερα να αντιμετωπίζουν μικρότερες ή μεγαλύτερες συναισθηματικές δυσκολίες.

Όσοι γεννήθηκαν την δεκαετία του ’70 έμαθαν γράμματα από ένα τουλάχιστον κακό και παρωχημένο εκπαιδευτικό σύστημα το οποίο πριμοδοτούσε την αποστήθιση και σύνθλιβε την δημιουργικότητα. Έτσι πέραν του ότι δεν πήραν επαρκείς γνώσεις δεν έμαθαν και να σκέφτονται. Έμαθαν μόνο να φαίνονται και όχι να είναι. Ήταν θέμα τύχης καθαρά και εξαιρετικά σπάνιο το να βρισκόταν ένας ξεχωριστός δάσκαλος ή καθηγητής στην πορεία ενός παιδιού και του να μετέδιδε κάτι ουσιαστικό σε γνώση και αξίες.

Οι γεννηθέντες την δεκαετία του ’70 μεγάλωσαν σε μια κοινωνία χωρίς ανοχή που καταπίεζε την διαφορετικότητα. Κάπου ο συγγραφέας του κειμένου γράφει “Τρώγαμε γλυκά και πίναμε αναψυκτικά, αλλά δεν ήμασταν παχύσαρκοι. Ίσως κάποιος από εμάς να ήταν χοντρός και αυτό ήταν όλο.” Μήπως όμως ξέρει πόσο χλευασμό, πόση κοροϊδία, πόση απόρριψη έκρυβε το “αυτό ήταν όλο” και πόσο όλα αυτά τα τραύματα που δημιουργήθηκαν στο “χοντρό” επηρέασαν και επηρεάζουν την ζωή του μέχρι σήμερα; Ξενοφοβία, ομοφοβία, ρατσισμός. Αυτά χαρακτηρίζουν σε μεγάλο βαθμό όσους γεννήθηκαν την δεκαετία του '70.

Επειδή ουσιαστική επικοινωνία με τους γονείς δεν υπήρχε, το σχολείο φόρτωνε τα παιδιά με άχρηστες γνώσεις και η κοινωνία είχε τις αγκυλώσεις της, όσοι γεννήθηκαν την δεκαετία του ’70 ό,τι έμαθαν για το sex το έμαθαν από πορνοπεριοδικά και πορνοταινίες. Μέσα από έναν παραμορφωτικό φακό δηλαδή που διόγκωνε τον σεξισμό και την εσωστρέφεια.

Επίσης τις δεκαετίες του ’70 και του ’80 πολιτικοποιήθηκαν τα πάντα. Λογικό σε ένα βαθμό μιας και προηγήθηκαν 7 χρόνια ξηρασίας, αλλά η αμετροέπεια και η υπερβολή δεν είχαν προηγούμενο δημιουργώντας ένα νοσηρό εμφυλιοπολεμικό κλίμα στην καθημερινή ζωή, στην τέχνη, στην παιδεία. Μπλε, πράσινα και κόκκινα καφενεία, δίσκοι με αντάρτικα, γαλάζιες γενιές, και πράσινους ήλιους, ταινίες μανιφέστα που έρχονταν να πάρουν το αίμα τους πίσω από τον Τζέιμς Πάρις και τα “σύνορα της προδοσίας” και μουστακαλήδες εκπαιδευτικοί σε ρόλο πολιτικού καθοδηγητή.

Μπορεί λοιπόν τα όσα γλαφυρά αναφέρει ο συγγραφέας να ισχύουν για όσους γεννήθηκαν πριν το 1985 όμως καλό όμως είναι να έχουμε υπόψη κι αυτά τα λίγα που έγραψα πιο πάνω. Δεν θα τα βάλω στο ζύγι. Δεν ξέρω αν το “να παίζεις μακριά γαϊδούρα και να μην παθαίνεις κήλη” και το “να πίνεις νερό κατευθείαν από την βρύση κι όχι εμφιαλωμένο” έχει μεγαλύτερο ειδικό βάρος απ’ τα ψυχικά τραύματα. Εξάλλου κάθε άνθρωπος είναι διαφορετικός και οι γενικεύσεις μάλλον δεν έχουν αξία. Καλό είναι να δέχεσαι την γενιά σου με τα θετικά και κυρίως με τα αρνητικά της.

Τέλος μην ξεχνάμε πως βεβαίως και δεν είναι υπεύθυνοι συγκεκριμένοι άνθρωποι για την οικονομική κρίση η οποία είναι δομικό στοιχείου του συστήματος. Μην ξεχνάμε όμως ποιοι διαχειρίστηκαν τα κοινά πριν φτάσουμε εδώ και ποιοι εξακολουθούν να τα διαχειρίζονται χωρίς να βλέπουμε φως στο τούνελ. Μα φυσικά όσοι γεννήθηκαν πριν το 1985.
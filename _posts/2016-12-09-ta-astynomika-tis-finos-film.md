---
layout: post
title: Τα αστυνομικά της Φίνος Φιλμς
description: Οι συγκεκριμένες ταινίες αλλά και γενικότερα οι ταινίες της Finos Films σίγουρα δεν έφεραν καμιά επανάσταση. Σεναριακά και σκηνοθετικά κινήθηκαν σε ρηχά νερά, πιστές σε κλασικές και συντηρητικές φόρμες. Αναμφίβολα όμως προήγαγαν την τεχνική του κινηματογράφου στην χώρα μας.
summary: 
comments: 
tags: [finos-films, cinema, 60s, 70s]
---

Το τελευταίο διάστημα παρακολουθώ κάποιες αστυνομικές ταινίες της Finos Films. Ταινίες κυρίως του Φώσκολου και του Τσιώλη, αλλά και του Δαλιανίδη, του Γλυκοφρύδη, του Δημόπουλου, γυρισμένες από τα τέλη της δεκαετίας του ’60 έως τις αρχές της δεκαετίας του ’70, την περίοδο της χούντας χοντρικά. Μέχρι σήμερα έχω δει καμιά δεκαπενταριά: “Πανικός”, “Με Φόβο και Πάθος”, “Εσχάτη Προδοσία”, “Κατάχρησις Εξουσίας”, “Η Ζούγκλα των Πόλεων”, “Όταν η Πόλις Πεθαίνει”, “Εν’ Ονόματι του Νόμου” κλπ.

Αν και τα σενάριά τους είναι σίγουρα αδύναμα και η σκηνοθεσία (κυρίως του Φώσκολου) είναι εντελώς ακαδημαϊκή και επιφανειακή (ο Τσιώλης είναι περισσότερο ρεαλιστής και εμβαθύνει πιο πολύ στους χαρακτήρες), η αλήθεια είναι πως πρόκειται για αξιοπρεπείς ταινίες. Οι παραγωγές είναι ιδιαίτερα φροντισμένες, η φωτογραφία, ο ήχος και η εικόνα (ασπρόμαυρη ή έγχρωμη) κινούνται σε ψηλά στάνταρντς κι οι ηθοποιοί είναι πολύ καλοί. Από τον εξαιρετικό Κούρκουλο ως τον πάντα ευεπίφορο στο over-acting Κώστα Πρέκα κι από την “κινηματογραφική” Μαίρη Χρονοπούλου στην πολύ γοητευτική Μπέτυ Λιβανού, δεν είναι τόσο οι πρωταγωνιστές που κλέβουν την παράσταση σ’ αυτές τις ταινίες όσο οι (συνήθως κακοί) καρατερίστες: Κατράκης, Καλογήρου, Τσαπέλης, Αργύρης κα.

Οι συγκεκριμένες ταινίες αλλά και γενικότερα οι ταινίες της Finos Films σίγουρα δεν έφεραν καμιά επανάσταση. Σεναριακά και σκηνοθετικά κινήθηκαν σε ρηχά νερά, πιστές σε κλασικές και συντηρητικές φόρμες. Αναμφίβολα όμως προήγαγαν την τεχνική του κινηματογράφου στην χώρα μας. Η FF αναμφίβολα σεβόταν τον θεατή κι αυτό φαίνεται στην απήχηση που είχαν οι ταινίες της. Τα θέματα των ταινιών της δεν ξέφυγαν από το επίπεδο της αστικής ηθικολογίας αλλά δεν θα βρεις στην ταινιοθήκη της προπαγανδιστικά σκουπίδια τύπου “Στα Σύνορα της Προδοσίας”, “Οι Γενναίοι του Βορρά” κλπ.

Πίσω από τις κάμερες αυτών των ταινιών βρέθηκαν καλοί “τεχνίτες” όπως ο Αρβανίτης, ο Δημόπουλος, ο Φωτόπουλος, ο Καπνίσης, ο Ζέρβας, ο Λύκας. Στην FF εξάλλου μυήθηκαν στην κινηματογραφική τέχνη δημιουργοί που διέπρεψαν τις επόμενες δεκαετίες όπως ο Τάσιος, ο Κατσουρίδης, ο Βούλγαρης, ο Κουτσομύτης. Χαρακτηριστικό της φροντίδας αυτών των ταινιών είναι οι τίτλοι της αρχής. Καλοστημένες μακέτες, ωραίες γραμματοσειρές.

Είναι κατανοητή η ανάγκη των ανθρώπων που δημιούργησαν τον λεγόμενο νέο ελληνικό κινηματογράφο να ξεφύγουν από τον φορμαλισμό και την μανιέρα. Οι συγκεκριμένες ταινίες όμως, με όλες τις αδυναμίες τους, έχουν θέση στην μικρή ιστορία του ελληνικού κινηματογράφου και δεν θα ’πρεπε να καταχωνιάζονται στα αζήτητα.
---
layout: post
title: Richard Manuel
description: Η φωνή του Richard Manuel το βίντεο δεν είναι όπως παλιά, αλλά παραμένει πάντα ένας από τους ελάχιστους λευκούς που μπορούσε να τραγουδήσει το “You Don’t Know Me” του Ray Charles.
summary: 
comments: 
tags: [The Band, Music]
---

O Richard Manuel ήταν ένας αυτοκαταστροφικός άνθρωπος. Στην σύντομη ζωή του πρέπει να ήπιε όλο το Βόσπορο από Grand Marnier (το αγαπημένο του μεταξύ άλλων αλκοολούχων) και να εισήγαγε στον οργανισμό του την μισή ηρωίνη και την μισή κοκαϊνη που παράχθηκε σε Αφγανιστάν και Κολομβία την δεκαετία του ’70. Το μάλλον φυσικό αποτέλεσμα αυτής της πορείας ήταν η αυτοκτονία του δια απαγχονισμού στο δωμάτιο ενός motel, κάπου στα μέσα των 80s. Κι όμως, ήταν ένας από τους καλύτερους μουσικούς που πέρασαν ποτέ από τον μάταιο τούτο κόσμο.

Μέλος των Band, έπαιζε πιάνο (κυρίως) και ντραμς, τραγούδησε πολλά από τα κομμάτια του συγκροτήματος κι έγραψε αρκετά από αυτά. Το πρώτο περίεργο με αυτόν τον τύπο είναι πως ήταν υπερβολικά καλός σε όλα: εξαιρετικός πιανίστας και τραγουδιστής, αξιόλογος συνθέτης και ντράμερ με ένα ωραίο off-beat στυλ. Το δεύτερο περίεργο είναι πως μπορεί να είχε πάρει ναρκωτικά, να είχε κατεβάσει 8 μπουκάλια Grand Marnier (αυτή ήταν η συνήθης ημερήσια δόση του σύμφωνα με τον Levon Helm), αλλά με κάποιο μαγικό τρόπο λειτουργούσε. Παρόλες τις σοβαρές του εξαρτήσεις, οι οποίες με τα χρόνια επηρέασαν σημαντικά το παίξιμό του και κυρίως την φωνή του, παρόλη την παρεπόμενη ασυνέπεια του προς τις υποχρεώσεις του συγκροτήματος, πάνω στην σκηνή ήταν άψογος.

Για κάποιο διάστημα –μικρό δυστυχώς– στις αρχές της δεκαετίας του ’80 κατάφερε να μείνει “καθαρός” και να κάνει κάποιες συναυλίες με τους Band (πλην του Robertson). Το συγκεκριμένο βίντεο είναι από μια από αυτές. Η φωνή του δεν είναι όπως παλιά, αλλά παραμένει πάντα ένας από τους ελάχιστους λευκούς που μπορούσε να τραγουδήσει το “You Don’t Know Me” του Ray Charles. Κάπου-κάπου κάποιοι ακόμα και σήμερα πάνε κι αφήνουν μπουκάλια Grand Marnier στον τάφο του Richard Manuel.

<div class="youtube-embed-container">
	<iframe width="560" height="315" src="https://www.youtube.com/embed/kGrucjh971k" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
</div>
---
layout: post
title: Αριστεία
description: Η αριστεία με την έννοια της αξιοσύνης, της ικανότητας, της σκληρής δουλειάς, είναι αναμφίβολα και θεμιτή και επιθυμητή. Σε καμιά περίπτωση η μετριότητα δεν μπορεί να ανάγεται σε πρότυπο. Το φιλελεύθερο όμως ιδεολόγημα περί αριστείας μπάζει.
summary: 
comments: 
tags: [writing, excellence, capitalism]
---

“Τον καημό του αλλουνού ποιος τον εννοεί;” – λαϊκό τραγούδι

Η αριστεία με την έννοια της αξιοσύνης, της ικανότητας, της σκληρής δουλειάς, είναι αναμφίβολα και θεμιτή και επιθυμητή. Σε καμιά περίπτωση η μετριότητα, η φυγοπονία, η τεμπελιά δεν μπορεί να ανάγεται σε πρότυπο. Το φιλελεύθερο όμως ιδεολόγημα περί αριστείας κάπου “μπάζει”.

Πρώτον. Είναι δυνατόν να μιλάμε για αριστεία όταν οι άνθρωποι δεν ξεκινάνε από την ίδια αφετηρία; Για παράδειγμα το παιδί μιας  οικογένειας χαμηλής ή και μέσης διαστρωμάτωσης που τα βγάζει πέρα πολύ δύσκολα, το οποίο φοιτά σε ένα υπό αποσύνθεση δημόσιο σχολείο, χωρίς να έχει την δυνατότητα ιδιαίτερων και φροντιστηρίων, συναγωνίζεται επί ίσοις όροις με τον μαθητή του Κολεγίου Αθηνών ή των εκπαιδευτηρίων Κωστέα Γείτονα; Ο άνθρωπος που ξεκινάει απ’ το μηδέν για να δημιουργήσει κάτι πως μπορεί να συγκριθεί με τον κληρονόμο περιουσίας, ονόματος και δύναμης; Το βλέπουμε καθημερινά. Υπάρχουν άνθρωποι, που μπορεί να είναι καθ’ όλα άξιοι, αλλά τα βρήκαν όλα έτοιμα, το γραφείο, το όνομα, την πελατεία, το χρήμα και υπάρχουν άνθρωποι εξίσου άξιοι που ξεκίνησαν μόνοι τους, χωρίς καμιά βοήθεια, οι οποίοι δυσκολεύονται να επιβιώσουν, αναγκάζονται να δουλεύουν για τρεις κι εξήντα, τα παρατάνε και τυλίγουν σουβλάκια, μεταναστεύουν, απογοητεύονται, περιθωριοποιούνται.

Δεύτερον. Ποιο το σύστημα αναφοράς της αριστείας; Ό,τι ιδεαλιστικές αναφορές και να ανασύρουμε, τα πάντα καταλήγουν στο χρήμα και τη φήμη. Επιτυχημένος θεωρείται αυτός που έχει πρωτίστως χρήμα και δευτερευόντως φήμη. Συγνώμη, αλλά το χρήμα στον καπιταλισμό αποκτάται με έναν και μόνο τρόπο: με εκμετάλλευση. Και για να γίνει κάποιος εκμεταλλευτής πρέπει να σταματήσει να είναι άνθρωπος. Κανείς μα κανείς δεν πέτυχε “με τον σταυρό στο χέρι”. Ρίξτε μια ματιά στους “άξιους” και “πετυχημένους” του σήμερα. Οι περισσότεροι κουβαλάνε σκιές λαθρεμπορίας, φοροδιαφυγής, παράνομων δραστηριοτήτων, ληστείας του δημοσίου χρήματος, με τις σκιές να παραμένουν συνήθως σκιές λόγω ενός διαπλεκόμενου και διαβρωμένου συστήματος δικαιοσύνης. Η φήμη στις μέρες μας αποκτιέται εύκολα και η ευκολία αυτή είναι ευθέως ανάλογη με το κατά πόσο κάποιος είναι διατεθειμένος να θυσιάσει αξίες όπως η αξιοπρέπεια, η σύνεση, η σαφήνεια, η συνέπεια. Η πρόκληση, η αμετροέπεια, η φλυαρία, το θράσος, με την βοήθεια του marketing, αποτελούν εισιτήριο για μια καλή θέση στον ψεύτικο κόσμο του θεαθήναι. Υπάρχουν βέβαια και οι σπάνιες εξαιρέσεις· άνθρωποι με πολύ ιδιαίτερες ικανότητες που ξεφεύγουν κατά πολύ από τον μέσο όρο κι ανοίγουν τα φτερά τους και πετάνε πάνω απ’ όλους κι απ’ όλα. Είναι όμως ακριβώς αυτό: ε-ξαι-ρέ-σεις και είναι αυτές που επιβεβαιώνουν τον κανόνα.

Τρίτον. Ο μόνος άξιος κριτής της αριστείας είναι ο χρόνος. Δεν μπορούμε να μιλάμε για άριστους σε ενεστώτα. Τη δεκαετία του ’80 άριστοι θεωρούνταν ο Κοσκωτάς, ο Κωστόπουλος, ο Δήμου, ο Ράμφος και κάποιοι τέτοιοι “επιτυχημένοι” επιχειρηματίες, εκδότες, τεχνοκράτες, συγγραφείς, φιλόσοφοι κλπ. της εποχής. Που βρίσκονται όλοι αυτοί σήμερα; Στο χείλος του σκουπιδοτενεκέ της ιστορίας – αν δεν έχουν πέσει ήδη μέσα. Αντιθέτως ο Νίκος Καρούζος, ο οποίος σήμερα θεωρείται ένας από τους καλύτερους ποιητές του 20ου αιώνα, για την εποχή του ήταν ένας “λούζερ”, ένας “αλκοολικός”, ο οποίος δεν άξιζε καν να βρίσκεται στη πρώτη κατηγορία των τιμητικών συντάξεων πείνας και πέθανε πάμφτωχος.

Η κύρια προϋπόθεση του ανθρωπισμού είναι η εντιμότητα. Ένας πραγματικά έντιμος άνθρωπος δεν μπορεί παρά να είναι ανθρωπιστής. Προφανώς λοιπόν ο ανθρωπισμός δεν είναι προνόμιο μόνο των αριστερών μιας και έντιμοι άνθρωποι βρίσκονται παντού, σε όλο το πολιτικό φάσμα. Έτσι πέρα από το δίπολο αριστερά-δεξιά μπορούμε να κατατάξουμε τους ανθρώπους σε δύο κατηγορίες: 

α) Υπάρχουν αυτοί που θεωρούν πως η δυστυχία είναι δομικό στοιχείο της ανθρωπότητας, πως η ιστορία έχει τα αναπόφευκτα απόνερά της. Η εξαθλίωση γι αυτούς είναι περίπου μοιραία μιας και κατά την γνώμη τους αυτοί που εξαθλιώνονται είναι οι μη ικανοί, αυτοί που όπως και να ’χει θα εξαθλιωθούν, τα αδύναμα μέλη της αγέλης θα λέγαμε με εξελικτικούς όρους.

β) Υπάρχουν κι αυτοί που θεωρούν πως η εξαθλίωση είναι απλά αποτέλεσμα του ταξικού κοινωνικού συστήματος, των υφιστάμενων σψέσεων παραγωγής και πως όταν με το καλό θα επικρατήσει ένα άλλο κοινωνικό σύστημα θα πάψει η πείνα και η δυστυχία.

Δεν ξέρω αν είναι τόσο απλά τα πράγματα

Πως, ακόμα κι αν αυτό σημαίνει περιστολή της δικής τους ευημερίας, υπάρχουν τεράστια περιθώρια βελτίωσης της ζωής των κατώτερων κοινωνικών στρωμάτων. Δεν μπορεί το ανθρώπινο είδος να πάει μακρυά στο μέλλον με τις σημερινές ανισότητες. Δεν μπορεί να έχει καμιά τύχη.

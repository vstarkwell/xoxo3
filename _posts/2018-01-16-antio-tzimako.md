---
layout: post
title: Αντίο Τζιμάκο
description: Νομίζω η σάτιρα ήταν για σένα ένας τρόπος να αντιμετωπίσεις το βάρος της ύπαρξης. Το ’χες πει κι ο ίδιος άλλωστε “η θλίψη είναι η μυστική πηγή του χιούμορ”.
summary: 
comments: 
tags: [writing, music, tzimis-panousis, 80s, 90s, 00s, 10s]
---

Ρε συ Τζιμάκο στεναχωρήθηκα πολύ που πέθανες. Βλέποντας κι ακούγοντας απόψε το λάκκο με τα αστεία έβαλα τα κλάματα. Χρόνια είχε να μου συμβεί. Ανησυχούσα μάλιστα μήπως οι δακρυϊκοί αδένες είχαν κάποιο πρόβλημα (μια χαρά δουλεύουν τελικά). Για κανέναν από όλους αυτούς τους ντόπιους και ξένους διάσημους που πέθαναν τα τελευταία χρόνια, για χάρη των οποίων το ριπάρισμα πάει σύννεφο στα social media, δεν λυπήθηκα τόσο όσο για σένα.

Όταν ήρθα στην Αθήνα στις αρχές του ’90 οι παραστάσεις σου στο Μετρό ήταν για μένα ένας καινούργιος υπέροχος κόσμος που είχε και ωραία τραγούδια και γέλιο και κρυφό κλάμα μαζί. Παρόλο που είχες ένα αστείο για κάθε περίσταση εμένα τα τραγούδια σου με συγκινούσαν ιδιαίτερα. Νομίζω η σάτιρα ήταν για σένα ένας τρόπος να αντιμετωπίσεις το βάρος της ύπαρξης. Το ’χες πει κι ο ίδιος άλλωστε “η θλίψη είναι η μυστική πηγή του χιούμορ”.

Κι έτρεχα όπου έπαιζες. Και στο παλιό Στορκ στο τέρμα Πατησίων όπου έβαλες τον Νταλάρα να βγάζει λεφτά από το στόμα και στην Αγίου Μελετίου όπου μας χαιρετούσες έναν-έναν ξαπλωμένος σε ένα ράντζο λόγω της “καρδιάς του καλλιτέχνη” που άρχισε να σου κάνει τα πρώτα νερά και στη Συγγρού από την μεριά που παίζατε όλοι οι άντρες (εσύ, η Πρωτοψάλτη, ο Ρέμος κι ο Ρουβάς) και σε τόσα άλλα.

Σε είπαν αντισημίτη, ρατσιστή, αντικομουνιστή, ομοφοβικό, φαλλοκράτη και διάφορα άλλα περίεργα. Δεν ήσουν τίποτα από όλα αυτά. Ένας ιδιαίτερα ευαίσθητος και πολύ έξυπνος άνθρωπος ήσουν με τα ξεσπάσματά σου, τις αντιφάσεις σου, τις υπερβολές σου, τα λάθη σου. Πάντα όμως ήσουν ξεκάθαρος και θαρραλέος. Ποτέ δεν επιδίωξες να είσαι αρεστός. Ποτέ δεν προσκολλήθηκες σε καμιά εξουσία, ή εν δυνάμει εξουσία, όπως ο φίλος σου ο Λάκης για παράδειγμα. Κι αυτό δεν μπορεί το αμφισβητήσει κανείς.

Πολλοί έμεναν στον χαβαλέ και δεν κατάλαβαν ποτέ πόσο καλά τραγούδια είναι η “μάγισσα μανούλα”, ο “Φασμπίντερ”, το “γυφτάκι”, ο “λάκκος με τα αστεία”, το “τραγούδι για το χειμώνα”. Δεν κατάλαβαν πως το να παίζεις για παράδειγμα στο athens pride τον “Μπελογιάννη” είναι εξόχως πολιτική πράξη και φόρος τιμής. Ποτέ δεν κρύφτηκες πίσω από το πολιτικώς ορθό. Όταν είδες τα κομματιασμένα παιδιά στην Παλαιστίνη φόρεσες ένα άστρο του Δαυίδ που έμπλεκε με την σβάστικα και πολύ καλά έκανες. Η σάτιρα είναι βέβηλη από την φύση της, χωρίς όρια και ενάντια σε κάθε εξουσία.

Το “οι άλλοι όπως βαδίζουν κι εμείς ανάποδα” είναι όμως επίπονο και για το πνεύμα και -όπως αποδείχτηκε- για το σώμα. Το ’λεγες και δεν το πιστεύαμε. Παρά τα εμφράγματα και το εγκεφαλικό πιστεύαμε ότι κάθε χειμώνα θα είσαι πάντα εκεί ως μίστερ Χάιντ να πετάς κουλουράκια ποτισμένα με αρσενικό. Κι αυτό το τραγούδι του Μαρκόπουλου το ’πες πολύ ωραία.

<div class="youtube-embed-container">
	<iframe width="560" height="315" src="https://www.youtube.com/embed/dT5xGxJqGok" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
</div>
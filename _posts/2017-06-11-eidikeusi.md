---
layout: post
title: Ειδίκευση
description: Η ειδίκευση είναι ένα χαρακτηριστικό της εποχής μας. Κάθε ειδικευμένη κάστα λοιπόν φροντίζει να παρουσιάζει το περιεχόμενο της εργασίας της περίπου ως το όγδοο θαύμα, την ιερή γνώση που που πρέπει να διατηρηθεί σε σφραγισμένους πάπυρους στα σκοτεινά υπόγεια της αδελφότητας. Σίγουρα δεν είναι όμως έτσι.
summary: 
comments: 
tags: [writing, orson-welles]
---

Η ειδίκευση είναι ένα χαρακτηριστικό της εποχής μας. Κάθε ειδικευμένη κάστα λοιπόν φροντίζει να παρουσιάζει το περιεχόμενο της εργασίας της περίπου ως το όγδοο θαύμα, την ιερή γνώση που που πρέπει να διατηρηθεί σε σφραγισμένους πάπυρους στα σκοτεινά υπόγεια της αδελφότητας. Σίγουρα δεν είναι όμως έτσι.

Η ειδίκευση δεν είναι παρά ένα τέχνασμα ώστε να απασχολούνται και να έχουν έσοδα τα μιλιούνια που βγαίνουν καθημερινά στην αγορά εργασιας και δη αυτά με ανώτερη εκπαίδευση. “Μα η τεχνολογια προχωράει με αλματώδεις ρυθμούς” σου λέει ο άλλος, “νέες ανάγκες προκύπτουν συνεχώς”. Δε νομίζω. Αν εξαιρέσεις το μπουμ των υπολογιστών -οι οποίοι όμως πλέον λίγο ως πολύ έχουν περάσει στη καθημερινότητα μας- που μοιάζει με το μπουμ της βιομηχανικής επανάστασης, όλα τα άλλα είναι μάλλον φύκια για μεταξωτές κορδέλες.

Το πλυντήριο άλλαξε περισσότερο το κόσμο απ’ ότι το internet [υποστηρίζουν κάποιοι](https://www.theguardian.com/technology/2010/aug/29/my-bright-idea-ha-joon-chang) και δε διαφωνώ καθόλου. Τα μεγαλύτερα άλματα της ιατρικής, αυτά που βοήθησαν ουσιαστικά την ανθρωπότητα συνεχίζουν να είναι τα αντιβιοτικά από την εποχή του Φλέμινγκ και τα εμβόλια, ενώ ο καρκίνος συνεχίζει να προελαύνει ακάθεκτος. Στις φυσικές επιστήμες η ουσιαστική πρόοδος σταμάτησε τη δεκαετία του ’20 καθώς έκτοτε συσσωρεύονται σταθερά ένα σωρό “κβαντικά” σκουπίδια. Ο κινηματογράφος σταμάτησε κάπου στο ’50. Η τηλεόραση και η μουσική στο ’70. Η λογοτεχνία τελείωσε στον Ντοστογιέφσκι και το θέατρο στον Τσέχωφ. Για ποια αλματώδη πρόοδο μιλάμε λοιπόν;

Πάνω στο επάγγελμα που κάνω υπάρχει μεταπτυχιακό διετούς διάρκειας το περιεχόμενο του οποίου μπορείς να το διδάξεις σε κάποιον, ακόμα και εντελώς άσχετο, μέσα σε 3-4 μέρες, μια βδομάδα το πολύ και σοβαρολογώ. Υπερανάλυση, φλυαρία και φυσικά τζίρος να γίνεται. Φτιάξαμε έναν πολιτισμό του φαίνεσθαι κι όχι του είναι. Όλα μοιάζουν μεγάλα και πολύπλοκα αλλά στην ουσία πρόκειται για φούσκες κενές περιεχομένου. Δίνουμε σημασία στη σάλτσα κι όχι στο φαγητό.

Σήμερα για ένα δόντι μπορεί να χρειαστεί να ακολουθήσεις την εξής διαδρομή. Πας πρώτα στον προσθετολόγο ο οποίος διαπιστώνει πως χρειάζεται απονεύρωση. Πηγαινοέρχεσαι λοιπόν στον ενδοδοντολόγο 2-3 φορές. Ξαναπάς στο προσθετολόγο όπου γνωμοδοτεί πως επειδή το δόντι είναι στραβό και το ούλο πολύ ψηλά πρέπει να πας στον περιοδοντολόγο για να κάνει μια μικρή τομή στο ούλο να αποκαλυφθεί περισσότερο το δόντι και να γίνει σωστά το σφράγισμα. Αφού πας λοιπόν στον περιοδοντολόγο για μια εργασία 5 λεπτών επιστρέφεις στον προσθετολόγο που σου κάνει, επιτέλους, το σφράγισμα. Μιλάμε για 5-6 επισκέψεις μέσα σε 20-25 μέρες και αρκετά χρήματα βεβαίως.

Με όλα αυτά θυμήθηκα ένα απόσπασμα που κράτησα από μια συνέντευξη του Orson Welles που διάβασα πρόσφατα.

ΕΡΩΤΗΣΗ: Σε μιαν εποχή που η ειδίκευση κατακτά όλο και περισσότερο έδαφος, εσείς έχετε χρησιμοποιήσει σχεδόν όλα τα εκφραστικά μέσα στην Τέχνη. Δεν νοιώσατε ποτέ την ανάγκη να ειδικευθείτε;

ΑΠΑΝΤΗΣΗ: Όχι. Είναι μεγάλο κρίμα ότι ζούμε στην εποχή του «ειδικού» και ότι τον σεβόμαστε τόσο πολύ. Ένας μεγάλος ειδικός, ο Γκρεγκ Τόλαντ, ο φωτογράφος του “Πολίτη Κέιν”, και ο μόνος μεγάλος κάμεραμαν που ξέρω, είπε κάποτε πως μπορούσε να με διδάξει την τέχνη του μέσα σε τέσσερις ώρες. Και το έκανε. Δεν νομίζω ότι ο ειδικός είναι θεός, όπως θέλει να τον παρουσιάζει η εποχή μας.
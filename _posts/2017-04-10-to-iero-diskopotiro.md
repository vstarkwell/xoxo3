---
layout: post
title: Το ιερό δισκοπότηρο
description: Η ζωή δεν είναι πάντα αυτό που φαίνεται. Όπως έλεγαν οι υπαρξιστές “υπάρχω σημαίνει λερώνω τα χέρια μου”. Η αφή προηγείται της όρασης.
summary: 
comments: 
tags: [relations, writing]
---

Γενιές ολόκληρες ανδρών και γυναικών έχουν μεγαλώσει με το “όραμα” της ανακάλυψης του ιερού δισκοπότηρου. Του τρόπου με τον οποίον σκέπτεται δηλαδή το αντίθετο φύλλο. “Μάθε πως σκέπτονται οι γυναίκες” ήταν η προτροπή των παλιών στον πιτσιρικά που δυσκολευόταν να βγάλει γκόμενα. Κι η αλήθεια είναι πως αρκετό μελάνι έχει χυθεί, όχι μόνο στο cosmopolitan, αλλά και σε πιο σοβαρά έντυπα επί του θέματος και πολλές ταινίες έχουν γυριστεί. Η άποψή μου είναι πως όλη αυτή η αναζήτηση είναι μάλλον μάταιη αφού το ιερό δισκοπότηρο δεν βρίσκεται σε καμιά ανεξερεύνητη ήπειρο, αλλά ακριβώς κάτω από τα πόδια μας. Οι άνδρες κι οι γυναίκες σκέφτονται με τον ίδιο ακριβώς τρόπο. Ο διαχωρισμός δεν είναι κάθετος, δεν διαιρεί τα δύο φύλλα, αλλά τα τέμνει οριζόντια με βάση αντικειμενικά κριτήρια όπως το περιβάλλον που μεγαλώνει ο κάθε άνθρωπος, η ηλικία, το μορφωτικό επίπεδο κλπ.

Αυτό βέβαια δεν σημαίνει πως δεν υπάρχουν διαφορές που καθορίζονται από την βιολογία. Ο τρόπος σκέψης όμως των δύο φύλλων κατά κύριο λόγο διαμορφώνεται μέσα σε ένα κοινό πλαίσιο που έχει να κάνει με τους κοινωνικούς ρόλους. Η ακραία διαφοροποίηση ίσως αφορούσε εποχές όπου ο έρωτας κι η σεξουαλική επαφή θεωρούνταν αμάρτημα. Στις μέρες μας και παρόλο που τα media προβάλουν ανθρώπους-προϊόντα που βγαίνουν από καλούπια, ο τρόπος σκέψης των δυο φύλλων έχει περισσότερες ομοιότητες απ’ όσες διάφορες.

Η ζωή δεν είναι πάντα αυτό που φαίνεται. Όπως έλεγαν οι υπαρξιστές “υπάρχω σημαίνει λερώνω τα χέρια μου”. Η αφή προηγείται της όρασης. Ο Σαββόπουλος κάποτε τραγουδούσε: “Ο άντρας και η γυναίκα δεν είναι ίσοι γιατί απλούστατα η γυναίκα είναι ανώτερη γι’ αυτό και η κυρά-Άσπα του Διονύση πάντα υποχωρώντας τον καθοδηγεί.” Για να συνεχίσει με την παράθεση διαφόρων αφορισμών που καθιστούν την γυναίκα κατά αυτόν ανώτερη (έστω κι αν αυτή η ανωτερότητα ενέχει μια καλλιτεχνική υπερβολή). “Το πρώτο που ένας άντρας έχει ανάγκη να αποδείξει τρέμει ή δεν τρέμει τον κυρ θάνατο; Δεύτερο, η δουλειά του και πώς θα δείξει έργο πιο σπουδαίο απ’ το φτωχό του εγώ. Τρίτον, η αγάπη κι εκεί θα ερωτηθεί μπορεί να αγαπήσει ή μήπως δεν μπορεί;”

Βρείτε μου λοιπόν μια γυναίκα που (όπως οι άντρες) δεν τρέμει τον θάνατο, δεν άγχεται με το να αποδείξει την αξία της και δεν έχει αμφιβολίες για το κατά πόσο μπορεί να αγαπηθεί και να αγαπήσει. Όλοι αυτοί που με τον ένα ή τον άλλον τρόπο θεωρούν τα δύο φύλλα περίπου ως άλλο ζωικό είδος και επικαλούνται διάφορες έρευνες της πλάκας, δεν κάνουν τίποτα άλλο από το να εξωτερικεύουν τα δικά τους συμπλέγματα. Τα πράγματα είναι πολύ πιο απλά και σίγουρα δεν χρειάζεται να είσαι ο Indiana Jones για να ανακαλύψεις και να κατανοήσεις το αντίθετο φύλλο. Απλά χρειάζεται να φύγεις από την εικόνα, από αυτό που φαίνεται και να “λερώσεις τα χέρια σου”. Και δεν χρειάζεται να ανησυχείς γι’ αυτό. Η φυσική κατάσταση του ανθρώπου είναι να είναι λερωμένος. Αφήστε το Dettol για τον Σαββόπουλο και τους ομοίους του.

Συμπέρασμα: αγαπητέ δευτεροετή φοιτητή, η κοπέλα από το τρίτο έτος που σου αρέσει –κι αυτό σε κάνει να υποφέρεις– σκέφτεται μάλλον όπως εσύ. Έχει κατά πάσα πιθανότητα την ίδια συστολή, τους ίδιους δισταγμούς, τις ίδιες αγωνίες, τους ίδιους φόβους, τις ίδιες ευαισθησίες με σένα. Μη σπας το κεφάλι σου για το πώς θα την προσεγγίσεις. Μίλα της απλά κι ανθρώπινα και δείξε αυτό που πραγματικά είσαι και όχι κάτι άλλο.
---
layout: post
title: Το μίσος
description: Δεν είναι το μίσος παράγωγο του φασισμού. Ο φασισμός είναι παράγωγο του μίσους.
summary: 
comments: 
tags: [hatred, hate, fascism, writing]
---

Το πιο μυστηριώδες ανθρώπινο συναίσθημα είναι το μίσος. Καταγραφές κι απόπειρες ερμηνείας υπάρχουν πολλές, όπως η ομώνυμη καταπληκτική ταινία του Κασοβίτς. Όμως κανένας μα κανένας λογοτέχνης, κινηματογραφιστής, καλλιτέχνης, επιστήμονας δεν έχει καταφέρει να βουτήξει στα κατάβαθα του μίσους και να περιγράψει με ακρίβεια τον βυθό του.

Μερικές φορές βλέπω στα social media το μίσος που εκφράζεται με λέξεις και εικόνες και τα χάνω. Δεν είμαι φαν της πολιτικής ορθότητας ούτε υπέρ της κακώς εννοούμενης αστικής ευγένειας που πολλές φορές λειτουργεί ως προπέτασμα ενός σάπιου οικοδομήματος. Κι η αντιπαράθεση κι η λογομαχία κι ο καυγάς κι η ειρωνεία κι ο κυνισμός είναι κατανοητά και πολλές φορές επιθυμητά. Αλλά “ψόφος” και “καρκίνος”; Aυτή η τόσο άσχημη –και εννοιολογικά και σαν άκουσμα– λέξη, “ψόφος”, πόσο εύκολη έχει γίνει πια; Έχει αναρωτηθεί κανείς πως αισθάνονται όλοι όσοι έχουν συναντηθεί με τον καρκίνο με την συγκεκριμένη χρήση της λέξης;  

Κάποιοι εδράζουν το μίσος στις ταξικές αντιθέσεις. Κάποιοι άλλοι στην γενικότερη κουλτούρα. Μη ξεχνάμε πως ζούμε στη χώρα όπου οπαδοί ποδοσφαιρικής ομάδας τραγουδούσαν εν χορώ στο γήπεδο να πεθάνει ο ανήλικος γιος ποδοσφαιριστή γιατί τόλμησε να πάρει μεταγραφή σε αντίπαλη ομάδα. Ζούμε επίσης στην χώρα που πάρα πολλοί βγάζουν όλη την ψυχοπαθολογία τους στα ζώα. Εγώ πάντως νομίζω πως το μίσος ξεφεύγει από ταξικά, κοινωνικά, πολιτικά, πολιτισμικά και λοιπά στεγανά. Έχει δαρβινικές καταβολές. Και δεν είναι το μίσος παράγωγο του φασισμού. Ο φασισμός είναι παράγωγο του μίσους. Δηλαδή μπορεί να δηλώνεις αριστερός, σοσιαλιστής, κομμουνιστής, φιλελεύθερος ή οτιδήποτε, αλλά άμα μοιράζεις δεξιά κι αριστερά “ψόφους” και “καρκίνους” τότε μάλλον είσαι τελειωμένος φασίστας. 

Άμα το μίσος που κρύβεις μέσα σου ξεπερνά την αρχέγονη επιταγή για σεβασμό του θανάτου της αρρώστιας ή της αδυναμίας του αντιπάλου, άμα σε κάνει να τσουβαλιάζεις συλλήβδην συμπατριώτες σου χρησιμοποιώντας όρους όπως εθνοπροδότες, συμμορίτες, μιάσματα, ταγματασφαλίτες, δωσίλογοι, τότε μάλλον εσύ θα πρέπει να αναρωτηθείς μήπως είσαι φασίστας και δεν το ξέρεις. Επίσης πρέπει να κάνεις την ίδια ερώτηση στον εαυτό σου αν παραποιείς γεγονότα που έγιναν πριν 80 χρόνια, αν απαξιώνεις καλλιτέχνες με βάση την πολιτική τους στάση, αν επικαλείσαι οικογενειακές ευθύνες, αν σηκώνεις χέρι σε άλλον άνθρωπο ή ζώο.

Το σίγουρο είναι πως στην κατοχή υπήρχαν Έλληνες που συνεργάστηκαν με τους Γερμανούς οι οποίοι όχι μόνο δεν τιμωρήθηκαν αλλά αντιθέτως δημιούργησαν περιουσίες και έγιναν επιφανή μέλη της κοινωνίας. Επίσης σίγουρο είναι πως στον εμφύλιο έγιναν εγκλήματα όπως γίνονται σε κάθε πόλεμο. Ακόμα, σίγουρο είναι πως το μετεμφυλιακό κράτος φέρθηκε απάνθρωπα στους ηττημένους κι αντί να φροντίσει για την επούλωση των πληγών διεύρυνε το χάσμα μεταξύ των Ελλήνων. Όμως μέχρι πότε θα αντιπαραθετόμαστε με εμφυλιακούς όρους; Ως πότε θα ζούμε με την ικανοποίηση που θα μας δώσει η πόζα με τα κομμένα κεφάλια των αντιπάλων μπροστά στα πόδια μας; Το πρόβλημα της Ελλάδας είναι πως έχει πολύ περισσότερους φασίστες από όσοι το δηλώνουν ανοιχτά κι από όσους μπορεί να σηκώσει ο τόπος.
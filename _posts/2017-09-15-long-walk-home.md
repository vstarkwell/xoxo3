---
layout: post
title: Long walk home
description: Υπάρχουν κάποιοι λίγοι, πολύ λίγοι άνθρωποι, που έχουν όλες τις χάρες του κόσμου. Είναι όμορφοι μέσα κι έξω. Οι ίδιοι όμως δε το ξέρουν κι ενίοτε βασανίζονται. Πολλές φορές αρκεί κι η παρουσία τους μόνο για να ανάψει μια σπίθα αισιοδοξίας στο γκρίζο τοπίο. Και δεν μιλάω για αύρες, θετικές ενέργειες και λοιπές μεταφυσικές αρλούμπες. Μιλάω για απτά πράματα. Ένα χαμόγελο, ένα βλέμμα, δυο λόγια, μια καλή κουβέντα, μια παρότρυνση.
summary: 
comments: 
tags: [writing, generosity]
---

Υπάρχουν κάποιοι λίγοι, πολύ λίγοι άνθρωποι, που έχουν όλες τις χάρες του κόσμου. Είναι όμορφοι μέσα κι έξω. Οι ίδιοι όμως δε το ξέρουν κι ενίοτε βασανίζονται. Πολλές φορές αρκεί κι η παρουσία τους μόνο για να ανάψει μια σπίθα αισιοδοξίας στο γκρίζο τοπίο. Και δεν μιλάω για αύρες, θετικές ενέργειες και λοιπές μεταφυσικές αρλούμπες. Μιλάω για απτά πράματα. Ένα χαμόγελο, ένα βλέμμα, δυο λόγια, μια καλή κουβέντα, μια παρότρυνση.

Δεν τους αγιοποιώ. Άνθρωποι καθημερινοί είναι με ελαττώματα και πάθη, με ψυχαναγκασμούς, εκρήξεις και μελαγχολίες. Αλλά το θέμα είναι πως ακόμα και τότε, στις κακές τους στιγμές είναι εκεί. Σε ηρεμούν παρότι οι ίδιοι μπορεί να είναι νευρόσπαστα. Σε κάνουν να αισθάνεσαι ασφάλεια παρότι οι ίδιοι μπορεί να είναι ανασφαλείς. Και δεν προσποιούνται, δεν υποκρίνονται. Είναι απλά ο εαυτός τους. Όλα όσα λένε κι όσα κάνουν είναι συνειδητά. Αν βέβαια εσύ έχεις μάθει να ζεις υποδυόμενος διάφορους ρόλους μπορεί στην αρχή αυτό να σου φαίνεται περίεργο, ξένο.

Δεν είμαι σίγουρος τι είναι αυτό το ιδιαίτερο που τους χαρακτηρίζει. Η ενσυναίσθηση, η ικανότητα επικοινωνίας, η ευφυΐα, η καλλιέργεια, η καλοσύνη, η εντιμότητα, η ευγένεια, η συναισθηματική νοημοσύνη; Μπορεί όλα αυτά μαζί, μπορεί κάποια από αυτά, μπορεί και τίποτα. Ίσως απλά να γεννήθηκαν έτσι. Αν χρειάζονταν πάντως να ποντάρω κάπου θα πόνταρα στη γενναιοδωρία. Η γενναιοδωρία σε όλα, αλλά κυρίως στα αισθήματα, είναι αυτό που τους κάνει ξεχωριστούς. Το “δίνω” είναι πιο δύσκολο -και γι’ αυτό πιο σπάνιο- από το “παίρνω”.

Και εξαιτίας της σπανιότητας είσαι τυχερός αν τους συναντήσεις στη ζωή σου. Ίσως πάρει λίγο καιρό να τους καταλάβεις. Κι αυτό δεν έχει να κάνει τόσο με αυτούς όσο με το ποσό εσύ είσαι κλεισμένος στο καβούκι σου. Γιατί για να κάνει τη δουλειά του ο “πομπός” πρέπει να λειτουργεί κι ο “δέκτης”. Μπορεί να σπανίζουν, όπως προείπα, όμως υπάρχουν. Μπορείς να τους βρεις στα πιο απίθανα μέρη. Οπουδήποτε. Πίσω από γκισέ, πίσω από ταμεία σουπερμάρκετ, στο τιμόνι ενός ταξί, πάνω σε σκαλωσιές, στους διαδρόμους νοσοκομείων, σε ρεσεψιόν ή σε διευθυντικά γραφεία. Μπορεί να φοράνε ιατρικές ρόμπες, φόρμες εργασίας, κοστούμια, t-shirts ή executive σύνολα.

Τα συγκεκριμένα πλάσματα μοιάζουν να παίρνουν χαρά από τη χαρά των άλλων σε έναν κόσμο που τρέφεται από τη δυστυχία και το φόβο. Όλα όμως τα συστήματά στο σύμπαν χρειάζονται ανατροφοδότηση και ισορροπία. Δεν μπορεί δηλαδή το ένα μέρος να λειτουργεί μόνιμα ως πομπός και το άλλο ως δέκτης. Πρέπει και τα δυο να μετατραπούν σταδιακά σε πομποδέκτες. Μόνο έτσι μπορείς εξάλλου να εκτιμήσεις την αξία των ανθρώπων αυτών και να βιώσεις το δόσιμο σε όλη του την έκταση. Κι αυτό είναι μάλλον δύσκολο σε μια χώρα όπου αν λαμβάνονταν υπόψιν η συναισθηματική αναπηρία οι περισσότεροι θα βγάζαμε άνετα συντάξεις χωρίς να χρειάζεται να καταφεύγουμε σε λαμογιές τύπου μαϊμού τυφλοί και κουτσοί.


<div class="youtube-embed-container">
	<iframe width="560" height="315" src="https://www.youtube.com/embed/iywFZqtPlhU" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
</div>
---
layout: post
title: Η πιο δύσκολη ερώτηση
description: 
summary: Η πιο δύσκολη ερώτηση που μπορεί να κάνει το παιδί στο γονιό δεν αφορά το σεξ. Το σεξ είναι μια απόλυτα φυσιολογική διαδικασία που κομπιάζεις-ξεκομπιάζεις την εξηγείς. Και δεν χρειάζεται και πολλά-πολλά. Το παιδί καταλαβαίνει. Βλέπω διάφορους που διαβάζουν ολόκληρα βιβλία επί του θέματος και γελάω. Λες και η φύση έχει κάποιο bug ξέρω ’γω ή λες και τα παιδιά είναι βόδια.
comments: 
tags: [Writings, Exploitation]
---

Η πιο δύσκολη ερώτηση που μπορεί να κάνει το παιδί στο γονιό δεν αφορά το σεξ. Το σεξ είναι μια απόλυτα φυσιολογική διαδικασία που κομπιάζεις-ξεκομπιάζεις την εξηγείς. Και δεν χρειάζεται και πολλά-πολλά. Το παιδί καταλαβαίνει. Βλέπω διάφορους που διαβάζουν ολόκληρα βιβλία επί του θέματος και γελάω. Λες κι η φύση έχει κάποιο “bug” ξέρω ’γω ή λες και τα παιδιά είναι βόδια. Η πιο δύσκολη ερώτηση είναι “γιατί άλλοι άνθρωποι είναι πλούσιοι κι άλλοι φτωχοί;” Τι απαντάς εδώ; Πως κάποιοι είναι πιο έξυπνοι, πιο ικανοί, πιο τυχεροί, πιο μάγκες απ’ τους άλλους;

Είναι βέβαιο πως τα παιδιά κατανοούν ευκολότερα τις μεγαλύτερες κλίμακες και τα γεωμετρικά σχήματα. Το μοτίβο αναπαραγωγής της ανθρώπινης συμπεριφοράς είναι αυτό των ομόκεντρων κύκλων. Στο κέντρο βρίσκεται το άτομο και γύρω από αυτό αναπτύσσονται η οικογένεια στον πρώτο κύκλο, η κοινότητα στο δεύτερο ξέρω ’γω και κάθε μορφής κοινωνική έκφραση στο τρίτο, στο τέταρτο και πάει λέγοντας, μέχρι το κράτος κι ακόμα παραπέρα. Τι σημαίνει αυτό; Πως η “συμπεριφορά” των κρατών μοιάζει, είναι ανάλογη, με αυτή των ανθρώπων. Όπως συμπεριφέρεται ο ένας άνθρωπος στον άλλον έτσι λίγο-πολύ “συμπεριφέρονται” και τα κράτη μεταξύ τους. Μπορεί να λέγεται εξωτερική πολιτική ή γεωστρατηγική ή όπως αλλιώς θέλει, αλλά κατά βάση είναι συμπεριφορά. Αν λοιπόν κατανοήσουμε το γιατί υπάρχουν πλούσια και φτωχά κράτη θα μπορέσουμε να εξηγήσουμε και το γιατί υπάρχουν πλούσιοι και φτωχοί άνθρωποι.

Τα πλούσια κράτη λοιπόν του σήμερα (και του χθες) πλούτισαν με έναν και μόνο τρόπο: καταπατώντας, σκοτώνοντας, λεηλατώντας, κλέβοντας τον πλούτο άλλων λαών. Οι ΗΠΑ (το πιο πλούσιο ίσως κράτος σήμερα), των οποίων ο πρόεδρος πριν την αποχώρηση από το αξίωμα του περιοδεύει ανά τον κόσμο παραδίδοντας μαθήματα δημοκρατίας, πλούτισαν γιατί καταπάτησαν και έκλεψαν τη γη των Ινδιάνων τους οποίους εξολόθρευσαν κατά εκατομμύρια, γιατί στηρίχθηκαν στην εργασία των επίσης εκατομμυρίων σκλάβων που ξερίζωσαν από τον τόπο τους, γιατί βρίσκονται διαρκώς σε πόλεμο καθ’ όλη τη διάρκεια της σύντομης ιστορίας τους.

Κάτι ανάλογο έκαναν και οι Άγγλοι, οι Γάλλοι, οι Ολλανδοί, οι Ισπανοί, οι Βέλγοι, οι Γερμανοί, αλλά και παλιότερα οι Οθωμανοί, οι Άραβες, οι Ρωμαίοι, οι Έλληνες, οι Αιγύπτιοι και πάει λέγοντας. Ο ανθρώπινος πολιτισμός των τελευταίων χιλιετιών είναι ένας πολιτισμός που βασίζεται στην εκμετάλλευση. Μπορεί να ακούγεται απλουστευτικό αλλά δεν απέχει πολύ από την πραγματικότητα: κάποιοι στον βορρά της Ευρώπης καλοπερνάνε και απολαμβάνουν παροχές υψηλού επιπέδου γιατί τα παιδιά στον τρίτο κόσμο πεινάνε.

Έτσι ακριβώς όπως πλουτίζουν τα κράτη πλουτίζουν και οι άνθρωποι. Εκμεταλλευόμενοι άλλους ανθρώπους. Αν όχι οι ίδιοι, ο πατέρας τους, ο παππούς ή ο προπάππους τους κάποια στιγμή έκλεψαν το πλούτο και το μόχθο άλλων ανθρώπων. Χρήμα και ηθική δεν συμβαδίζουν. Ο ηθικός άνθρωπος δε μπορεί να είναι πλούσιος. Κι αν τα πλούτη και τα προνόμια έφτασαν σ’ αυτόν κληρονομικά κάνει ότι έκανε ο πιο ηθικός άνθρωπος που πέρασε ποτέ απ’ αυτό το πλανήτη και ονομάζονταν Πιοτρ Κροπότκιν.

Όμως η κομβική λέξη είναι “εκμετάλλευση”. Τα παιδιά εξοικειώνονται με την ιδέα της εκμετάλλευσης ως κάτι το φυσιολογικό από πολύ μικρά. Πέρα από τις διαπροσωπικές σχέσεις, ο Ντίσνεϊ έπαιξε και παίζει σπουδαίο ρόλο σ’ αυτό. Ο θείος Σκρουτζ μπορεί να παρουσιάζεται από τους μεταγενέστερους σχεδιαστές του Ντίσνεϊ (κυρίως από τον Ντον Ρόσα) ως η προσωποποίηση της περιπέτειας και της χαράς της ζωής, αλλά η αλήθεια είναι πως δεν έχει αφήσει φυλή για φυλή που να μην της έχει κλέψει τους θησαυρούς.

Ένα μεγαλύτερο και παιδί ίσως ρωτήσει “ναι αλλά χωρίς εκμετάλλευση δεν θα υπήρχε ο αιγυπτιακός κι ο αρχαιοελληνικός πολιτισμός, η αναγέννηση, ο διαφωτισμός, η τζαζ και το rock & roll”. Η απάντηση είναι απλή. Φαντάσου ποσό πολύ περισσότερο θα είχε αναπτυχθεί ο πολιτισμός αν οι άνθρωποι λειτουργούσαν συνεργατικά και μοιράζονταν δίκαια τον πλούτο ώστε να μη χρειάζεται να πολεμάμε. Οι πόλεμοι γύρισαν την ανθρωπότητα αιώνες πίσω και επειδή τα όπλα γίνονται όλο και πιο αποτελεσματικά ίσως στο μέλλον την καταστρέψουν ολοσχερώς. Γι’ αυτό η μόνη λύση είναι η δίκαιη κατανομή του πλούτου, η κατάργηση της εκμετάλλευσης και η συνεργασία των λαών. Άλλος δρόμος για την επιβίωση του ανθρώπινου είδους δεν υπάρχει. 

Αν είχε επικρατήσει αυτή η λογική μερικές χιλιάδες χρόνια πριν, μπορεί να μην υπήρχε σήμερα Ιλιάδα και Οδύσσεια, μπορεί να μην υπήρχαν το φλαμένγκο, η τζαζ και τα μπλουζ, αλλά θα υπήρχαν άλλα ίσως πιο σπουδαία απ’ αυτά. Και το πιο επίκαιρο... Οι άνθρωποι δεν θα χρειάζονταν να πνίγονται στις θάλασσες και να στοιβάζονται σε στρατόπεδα συγκέντρωσης επειδή κάποιοι εποφθαλμιούν τους φυσικούς πόρους της περιοχής που ζουν.
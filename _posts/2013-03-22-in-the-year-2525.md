---
layout: post
title: Το έτος 2525
description: Δεν ξέρω αν θα υπάρχει ο πλανήτης σε δέκα χιλιάδες χρόνια όπως λέει το περίεργο τραγούδι των Zager & Evans. Τότε ίσως να έχουμε περάσει από τον Homo Sapiens σε έναν άνθρωπο λιγότερο φοβικό, λιγότερο επιθετικό, που δεν θα έχει ανάγκη από δεισιδαιμονίες, περισσότερο συμπονετικό για τον συνάνθρωπο, τα ζώα και την φύση.
summary: 
comments: 
tags: [writing, music, 70s]
---

Από το Metropolis του Fritz Lang στο Απόδραση απ’ το L.A. του Carpenter κι απ’ τον Όργουελ στους Zager & Evans, δεν είναι λίγες οι φορές που η τέχνη περιγράφει ένα ζοφερό μέλλον για την ανθρωπότητα. Αν το καλοσκεφτεί κανείς θα δει πως οι ανησυχίες των καλλιτεχνών δεν είναι αβάσιμες. Παρά την τεχνολογική πρόοδο, όπως σωστά αναφέρει ο Τσάπλιν στον μεγάλο δικτάτορα:

“Αναπτύξαμε ταχύτητα, αλλά παγιδευτήκαμε. Μηχανές που παρέχουν τα πάντα μας άφησαν με τίποτα. Η γνώση μας έκανε κυνικούς. Η εξυπνάδα σκληρούς, αγενής και απάνθρωπους. Περισσότερο από τις μηχανές χρειαζόμαστε τον ανθρωπισμό. Σκεφτόμαστε πολύ, και αισθανόμαστε λίγο. Περισσότερο από την εξυπνάδα χρειαζόμαστε την καλοσύνη. Χωρίς αυτές η ζωή θα είναι βίαιη και όλοι θα χαθούμε.”

Τι είναι αυτό λοιπόν που δεν επιτρέπει τον εξανθρωπισμό της κοινωνίας; Κατά την γνώμη μου τα εμπόδια είναι δύο. Το πρώτο έχει να κάνει με την ίδια την ανθρώπινη φύση. Ο άνθρωπος πάρα την εξέλιξη δεν παύει να είναι αρπαχτικό, δεν παύει να στοχεύει στην κυριαρχία και συνάμα να πλέει στο πέλαγος της ματαιοδοξίας του. Πότε και σε καμιά περίσταση στην ανθρώπινη ιστορία δεν κυριάρχησε το “εμείς” με την έννοια της κοινής συνείδησης, αλλά ως ένα σύνολο από κοινά “εγώ” που ταυτίστηκαν πρόσκαιρα. Κατά συνέπεια δεν υπάρχει άνθρωπος στον πλανήτη αυτό που να μην πιστεύει πως α) είναι μια αδικημένη μεγαλοφυΐα και β) δικαιούται περισσότερα από τον διπλανό του. Η αποτυχία πολλών αξιόλογων προσπαθειών για τον κοινωνικό μετασχηματισμό εδράζεται σ’ αυτό. 

Το δεύτερο έχει να κάνει με την φύση και την γενίκευση του δεύτερου νόμου της θερμοδυναμικής σύμφωνα με τον οποίο σε κάθε σύστημα η εντροπία–αταξία αυξάνει, οδηγώντας μοιραία στην αποδιοργάνωση και την καταστροφή του. Με απλά λόγια και η ιδανική πολιτεία, η πλέον ουμανιστική ουτοπία, αργά ή γρήγορα θα κατέρρεε έτσι όπως κατέρρευσαν δημοκρατίες και τυραννίες, αυτοκρατορίες και κρατίδια, φασισμοί, καπιταλισμοί, σοσιαλισμοί και λοιποί “ισμοί”. Η φύση έχει μια Σισύφεια λογική που αποτελείται από μικρούς και μεγάλους κύκλους δημιουργίας και καταστροφής κι αυτό δεν αλλάζει. Εξάλλου σε έναν μικρό κύκλο καταστροφής βρισκόμαστε και στις μέρες μας.

Ίσως σε κάποιους να ακούγονται απαισιόδοξα όλα αυτά. Το απαισιόδοξα βέβαια είναι μια ερμηνεία που ίσως έχει αφετηρία την συγκινησιακή πανούκλα που, κατά τον Ράιχ, αποτρέπει τον άνθρωπο από το να είναι ελεύθερος. Στον αντίποδα της απαισιοδοξίας θα πρέπει να αισθανόμαστε τυχεροί που μας δόθηκε η ευκαιρία να ζήσουμε και να γνωρίσουμε στο μικρό μας πέρασμα τον κόσμο έτσι όπως είναι, με το κακό και το καλό, τον πόνο και την ηδονή, το μεγαλείο και την μηδαμινότητά του. Κι όπως ο Σίσυφος, δεν έχουμε άλλη επιλογή από το να προσπαθούμε να τον κάνουμε λίγο καλύτερο αντιστεκόμενοι στον εκβαρβαρισμό του. Για να μειωθεί η εντροπία απαιτείται ενέργεια.

Όσον αφορά το σήμερα, αναμφίβολα σ’ αυτό το στάδιο της εξέλιξής του ο άνθρωπος κουβαλάει πολλά πρωτόγονα χαρακτηριστικά. Δεν ξέρω αν θα υπάρχει ο πλανήτης σε δέκα χιλιάδες χρόνια όπως λέει το περίεργο τραγούδι των Zager & Evans. Τότε ίσως να έχουμε περάσει από τον Homo Sapiens σε έναν άνθρωπο λιγότερο φοβικό, λιγότερο επιθετικό, που δεν θα έχει ανάγκη από δεισιδαιμονίες, περισσότερο συμπονετικό για τον συνάνθρωπο, τα ζώα και την φύση.

Βέβαια η original version των Zager & Evans δεν πιάνει μια μπροστά σ’ αυτή του Τάκη Αντωνιάδη και των Sounds.

<div class="youtube-embed-container">
	<iframe width="560" height="315" src="https://www.youtube.com/embed/-cn0dvl1qtI" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
</div>
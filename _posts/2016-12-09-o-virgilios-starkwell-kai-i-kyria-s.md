---
layout: post
title: Ο Βιργίλιος Στάρκγουελ και η κυρία Σ
description: Η κα Σ ήταν ωραία γυναίκα γύρω στα 45. Στην αρχή της εφηβείας αποτελούσε αφορμή ονείρωξης για τα αγόρια της δευτέρας γυμνασίου. Είχε έντονες καμπύλες, πλούσιο στήθος και φορούσε συνήθως χρωματιστά ταγιέρ με κοντή –σχετικά– φούστα η οποία άφηνε να φανούν τα πόδια της ενώ το καλσόν με την ραφή στο πίσω μέρος, που ήταν στην μόδα την δεκαετία του ’80, αποτελούσε αφορμή ώστε τα μπροστινά θρανία να είναι ανάρπαστα στο μάθημά της. Φορούσε επίσης πολλά δαχτυλίδια και βραχιόλια και τα επιμελώς φτιαγμένα μακριά νύχια της ήταν βαμμένα πάντα κόκκινα. Για να σας δώσω μια οπτική αναφορά η κα. Σ έφερνε σε Βίνα Ασίκη στο λίγο πιο σιτεμένο ας πούμε.
summary: 
comments: 
tags: [writing, 80s, lucky-luke, virgil-starkwell]
---

Όσοι διαβάζετε Λούκυ Λουκ θα έχετε υπόψη σας ένα από τα καλύτερα άλμπουμ, “Η θεραπεία των Ντάλτον”. Ο καλός καθηγητής Όττο Φον Χίμπερκαϊστ ενδίδει στην γοητεία της σκοτεινής πλευράς και αντί να θεραπεύσει τους Ντάλτον ανακαλύπτει μέσα του μια καταπιεσμένη εγκληματική φύση και γίνεται αρχηγός της συμμορίας. Οι διαβόητοι ληστές εγκαταλείπουν τα εξάσφαιρα και πλέον ληστεύουν τράπεζες με την βοήθεια της ψυχανάλυσης. Κάπως έτσι κι εγώ νομίζω πως έχω έναν καταπιεσμένο εγκληματικό εαυτό ο οποίος όμως δυσκολεύεται να επικρατήσει γιατί δεν βρίσκει σύμμαχο την αποφασιστικότητα και την ευφυΐα του καθηγητή, αλλά την αδεξιότητα και την αφέλεια του ατζαμή Βιργίλιου Στάρκγουελ, του ήρωα του Γούντυ Άλλεν στο “Ζητείται εγκέφαλος για ληστεία” (Take the money and run).

Όλα άρχισαν στην Δευτέρα γυμνασίου. Εκεί εκδηλώθηκε για πρώτη φορά η ροπή μου προς το έγκλημα. Καλός μαθητής αλλά κόκκινο πανί για τους καθηγητές. Σε κάθε τάξη συνήθως υπάρχει κάποιο ζιζάνιο που κρύβεται πίσω από κάθε φασαρία κι αναστάτωση. Όσοι είστε εκπαιδευτικοί καταλαβαίνετε καλύτερα. Μιλάω για το κακομαθημένο που δημιουργεί συνεχώς προβλήματα και δεν δείχνει ιδιαίτερη διάθεση συνεργασίας και συνεννόησης όποιο δρόμο κι αν διαλέξεις να το προσεγγίσεις. Οι περισσότεροι καθηγητές επέλεγαν -και με το δίκιο τους- τον δρόμο της αδιαφορίας. Δηλαδή “πάρε την απουσία σου κι άδειασέ μας την γωνιά”. Μια όμως καθηγήτρια, η κα. Σ, επέλεξε από την πρώτη στιγμή τον δρόμο της σύγκρουσης. Πως κάποιοι κατάδικοι που μπαίνουν στη φυλακή πλακώνουν στο ξύλο τον πιο νταή προκειμένου να δείξουν από την αρχή το μπόι τους και να μην έχουν προβλήματα; Έτσι κι αυτή φρόντισε από την πρώτη ώρα, της πρώτης μέρας της σχολικής χρονιάς να ξεκαθαρίσει τις προθέσεις της.

Η κα Σ ήταν ωραία γυναίκα γύρω στα 45. Στην αρχή της εφηβείας αποτελούσε αφορμή ονείρωξης για τα αγόρια της δευτέρας γυμνασίου. Είχε έντονες καμπύλες, πλούσιο στήθος και φορούσε συνήθως χρωματιστά ταγιέρ με κοντή –σχετικά– φούστα η οποία άφηνε να φανούν τα καλλίγραμα πόδια της ενώ το καλσόν με την ραφή στο πίσω μέρος, που ήταν στην μόδα την δεκαετία του ’80, αποτελούσε αφορμή ώστε τα μπροστινά θρανία να είναι ανάρπαστα στο μάθημά της. Φορούσε επίσης πολλά δαχτυλίδια και βραχιόλια και τα επιμελώς φτιαγμένα μακριά νύχια της ήταν βαμμένα πάντα κόκκινα. Για να σας δώσω μια οπτική αναφορά η κα. Σ έφερνε σε Βίνα Ασίκη στο λίγο πιο σιτεμένο ας πούμε.

Το τι σφαλιάρα έχω φάει από την κα. Σ δεν λέγεται. Τύφλα να ’χει ο Αλέκος Τζανετάκος. Και δεν μιλάμε για απλά χαστούκια. Είχε πολύ βαρύ χέρι η άτιμη και με τα δαχτυλίδια και με τα βραχιόλια, που κουδούνιζαν στο αυτί μου για κάνα μισάωρο, γινόταν ακόμα βαρύτερο. Συνήθιζε επίσης να με σηκώνει από την καρέκλα τραβώντας με από τα μαλλιά και τίναζε επιδεικτικά τις τρίχες που είχαν μείνει στα δάχτυλά της. Αγαπημένη της φράση ήταν “γελάει ο μωρός καν τι μη γελοίον ει” κι ο μωρός ήμουν συνήθως εγώ. Όλη η Δευτέρα Γυμνασίου κύλησε με την κα. Σ και μένα να προσπαθούμε ο ένας να σπάσει το ηθικό του άλλου. Σφαλιάρες αυτή; Φασαρία εγώ. Φασαρία εγώ; Σφαλιάρες αυτή. Αν και με πολύ μεγάλη της χαρά θα με έκοβε, το γεγονός ότι έγραφα καλά στα διαγωνίσματα την ανάγκαζε να με περνάει.

Από κάποιο σημείο και μετά λοιπόν άρχισα να σκέφτομαι τρόπους για να βγάλω από την μέση τη κα. Σ. Αγαπημένη μου ασχολία ήταν κατά την διάρκεια των μαθημάτων -ιδίως τις τελευταίες ώρες όταν είχα αρχίζει να κουράζομαι- να σχεδιάζω με μεγάλη λεπτομέρεια ενέργειες και παγίδες που θα προκαλούσαν κακό στη μισητή καθηγήτρια. Και είναι κρίμα που δε κράτησα κανένα από αυτά τα σκίτσα γιατί είχαν πλάκα. Έμοιαζαν πολύ με αυτά που σχεδίαζε το ηρωικό Κογιότ για να πιάσει το μαλακισμένο το Road Runner. Βέβαια εγώ δεν είχα την υποστήριξη της ACME αλλά οι διάφορες κατασκευές ήταν αν μη τι άλλο ευφάνταστες. Σε αντίθεση πάντως με το Κογιότ δεν γεύτηκα ποτέ τη πίκρα της αποτυχίας για τον απλούστατο λόγο πως όλα τα σχέδια έμεναν πάντα στα χαρτιά.

Από τότε πάντως μου έμεινε αυτή η ροπή προς τη παρανομία αν και ίσως δεν πρέπει να παραγνωρίσω και τον ρόλο της γιαγιά μου η οποία μου έλεγε συνεχώς ιστορίες για τον λήσταρχο Γατσέλο. Μικρά και μεγάλα εγκλήματα περνάνε διαρκώς από το μυαλό μου χωρίς να πραγματοποιούνται. Η εγκληματική μου φύση παραμένει ανικανοποίητη ή μάλλον αρκείται στην αυτοϊκανοποίηση μέσω ήσσονος σημασίας ενεργειών όπως το πέταγμα χαρτιών στο δρόμο. Αγαπημένο ας πούμε πνευματικό παιχνίδι όταν περιμένω στην ουρά σε καμιά τράπεζα δεν είναι το Sudoku αλλά η δημιουργία σεναρίων για το πώς μπορεί να γίνει ληστεία στο συγκεκριμένο κατάστημα. Και αφορμή δεν είναι τα χρήματα αλλά η γοητεία του εγκλήματος και το παιχνίδι με τον κίνδυνο.

Δεν ξέρω τι είναι αυτό που εμποδίζει τη πραγματοποίηση όλων αυτών των σχεδίων. Το κοινωνικό πλαίσιο; Ίσως. Ηθικές αναστολές; Πιθανόν. Δειλία; Πιθανότερο. Ψυχαναγκαστική τελειοθηρία[^1] που μετατρέπει κάθε σενάριο σε αναζήτηση της φιλοσοφικής λίθου; Ίσως όλα αυτά μαζί. Το ότι είμαστε όλοι εν δυνάμει εγκληματίες μπορεί να ακούγεται σαν αφορισμός αλλά έχω την εντύπωση πως κατά βάση είναι σωστό. Ο σύγχρονος τρόπος ζωής, η αποσύνθεση του κοινωνικού ιστού, η ιδιώτευση, η υπερκατανάλωση, κάνουν το έγκλημα πιο εύκολο και φέρνουν στην επιφάνεια τα εν υπνώσει πρωτόγονα ένστικτα που υπάρχουν στο ανθρώπινο γονιδίωμα. Το διαπιστώνεις στα δελτία ειδήσεων. Το βλέπεις στα πυρακτωμένα από την οργή μάτια του οδηγού στο διπλανό αυτοκίνητο. Το βιώνεις καθημερινά στη δουλειά, στο γήπεδο, στη διασκέδαση. Το έγκλημα απέχει μόνο ένα κλικ από την λεγόμενη φυσιολογική συμπεριφορά. Μόνο ένα κλικ.

[^1]: Όπως οι “τελειοθήρες” συγκρατούμενοι του Βιργίλιου Στάρκγουελ στους οποίους δεν έφταναν μόνο οι στολές των δεσμοφυλάκων για να αποδράσουν, αλλά έπρεπε να βρουν και τα εσώρουχα.
